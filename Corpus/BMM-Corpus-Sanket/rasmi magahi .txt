मगही मनभावन 
रविवार, 19 जनवरी 2014
मगही साहित्य ई-पत्रिका अंक-१४ 
मगही साहित्य ई-पत्रिका अंक-१४
मगही मनभावन
मगही साहित्य ई-पत्रिेका
      
वर्ष - ३               अंक - १४                   दिसम्बर    २०१३
--------------------------------------------------------------------------

संपादक   --- उदय कुमार भारती

प्रकाशक  --- मगही हिन्दी साहित्यिक मंच ‘शब्द साधक’
                    हिसुआ, नवादा (बिहार)
------------------------------------------------------------------------------------------------
ई अंक में

      दू गो बात.......
संपादकीय
बतरस

कहानी
जुलुम के आग- सुधाकर राजेंद्र
काक कथा- डॉ. किरण कुमारी शर्मा
चरगोड़वा- मिथिलेश कुमार सिन्हा

परियानी
पर कतरइ पर परवाज की- परमेश्वरी

कविता-कियारी
ऊ, जे खाड़ हे - पवन तनय
एगो पंचइती – अनिल कुमार सिंह
कइसे मिटतइ भ्रष्टाचार - परमानंद
मंदिर-मस्जिद – प्रो. धीरेंद्र कुमार धीरू
सरगो से सुंदर हमर गाम – डॉ. रामश्रय झा

कुंडलियां
योगेश्वर प्रसाद सिंह ‘योगेश’
                                         डॉ. देव मुकुंद पाठक
अवधेश कुमार सिन्हा
पं. महावीर प्रसाद दुबे

मगह के आयोजन
मगध विश्वविद्यालय के मगही विभाग के तेसर स्थापना दिवस
महाकवि योगेश की जयंती समारोह 2013
हस्तलिखित पत्रकारिता के अंत

विविध
पत्रिका से जुड़ल जरूरी बात
निहोरा
-----------------------------------------------------------------------------

दू गो बात....
             
         14 वां अंक ई साल के मगही मनभावन के आखिरी अंक हइ। ई चौदह अंक के साथ मगही मनभावन अप्पन तेसरका साल के जतरा पूरा कर लेलकइ। पर हमरा असंतोष हइ कि एतना दिन में पत्रिका के चौदहे अंक निकस पइलइ। अदमी जे सोचऽ हइ से नञ् हो पावऽ हइ काहे कि अदमी परिस्थिति आउ समय के गुलाम हइ, कखनी कउन बाधा आ जइतइ कहल नञ् जा सकऽ हइ। रचना आउ पत्रिका के सामग्री जुटावे के काम भी बड़ी दुरूह हइ। साहितकार रचना देवे आउ भेजे में आलस दिखावऽ हथिन जेकरा से समय पर काज करना आउ कठिन भे जा हइ।
   ई अंक में तीन गो कहानी हइ। सुधाकर राजेंद्र के ‘जुलुम के आग’, डॉ. किरण कुमारी शर्मा के ‘काक कथा’ आउ मिथिलेश कुमार सिन्हा के ‘चरगोड़वा’। जुलुम के आग में घुटन और भीतर के आग से निकसल ज्वाला के कहानी हइ। कथाकार मजदूर के बहु-बेटी पर ओकर मालिक जमींदार के नजर और कुकृत्य के उभारे के प्रयास कैलका हऽ। ओकर परिणाम के ऊ रेखांकित कैलका हऽ। ई कहानी में नक्सलवाद पनपे के संकेत देवल गेल हऽ। काक कथा डॉ. किरण कुमारी शर्मा के सार्थक कहानी हे जेकर माध्यम से पर्यावरण के संरक्षण के संदेश देल गेल हऽ। प्रकृति और पर्यावरण के बिगाड़े के कमोबेश सब्भे दोषी हे। मट्टी, पानी, हावा सहित प्रकृति के सउ तत्व में विकृति हे, जेकर खामियाजा अउ सब्भे जीव-जंतु के भोगे पड़त। कउवा के प्रतीक बना के किरण जी बहुत कुछ संदेश ई कहानी में दे देलथिन हऽ।
 चरगोड़वा मिथिलेश कुमार सिन्हा के सच के आधार पर लिखल कहानी हे। इनके एगो निःशक्त शिष्य के संघर्ष आउ पढ़ाई के बुलंदी तक जाय के कहानी हइ, जे हमन्हींये के क्षेत्र के रहेवला बेटा हे।
 कविता कियारी में पवन तनय के कविता ‘ऊ, जे खाड़ हे’ मगही के समकालीन धार के प्रतिनिधित्व करेवला रचना हे। अनिल कुमार सिंह के ‘एगो पंचइती’ कविता गांव में आझ हो रहल मुख देखउअल हो रहल पंचायत पर करारा प्रहार हे। पंच अउ पंच परमेश्वर के भूमिका में नञ् रहल। बड़कन आउ दबंग के मुंह देख के अउ इंसाफ के बात होवऽ हइ।
 ‘सगरो से सुंदर हम्मर गाम’ बाढ़ जिला के रहेवला डॉ. रामाश्रय झा के मनमोहक कविता हइ, जेकरा में ऊ गाम के नैसर्गिक सुंदरता, सरस छटा, प्रेम आउ परिवेश के चित्रण कैलका हऽ। डॉ. योगेश्वर प्रसाद सिंह योगेश, डॉ. देव मुकुंद पाठक, अवधेश कुमार सिन्हा आउ पं. महावीर दुबे के कुंडलियां मगही में ई विधा के बानगी हइ। ऐसन कुंडली मगही में भी खूमे लिखल जा हइ। एकर माध्यम से देश के नेता आउ वर्तमान तंत्र के दुर्दशा पर प्रहार कैल गेल हऽ।
 मगह के आयोजन में मगध विश्वविद्यालय, बोधगया के स्नातकोत्तर मगही विभाग के तेसर स्थापना दिवस, महाकवि योगेश्वर प्रसाद सिंह योगेश के 2013 के पटना में आयोजित जयंती समारोह के आयोजन के रपट हइ। कय गो रपट आउ आयोजन के जानकारी नञ् रहे आउ सामग्री नञ् जुट पावे से ओकर प्रस्तुति नञ् भे पइलइ, एकरा लेल क्षमा चाहवइ। लेकिन हम बार-बार निहोरा करऽ हियै कि मगह के रचनाकार आउ पत्रकार अप्पन-अप्पन क्षेत्र में होवे वला साहितिक आयोजन के जानकारी इया रपट बना के जरूर भेजथिन जेकरा से हमरा सहयोग मिलइ आउ हम्मर काम आसान होवइ। पूरा रपट आवे से ऊ रपट उनके नाम आउ प्रस्तुति से छपतइ।
 ई साल के आखिरी महीना हिसुआ लेल अच्छा नञ् रहलइ। हिसुआ के हस्तलिखित पत्रकारिता के अंत भे गेलइ। हमरा बीच से कय दशक से हाथ से लिखके पत्रकारिता करइ वला व्यक्तित्व वयोवृद्ध आर्य समाजी बलदेव सिंह हिमालय के निधन कोलकाता में भे गेलइ। उनखा हिन्दी मगही साहित्यिक मंच शब्द साधक आउ मगही मनभावन पत्रिका परिवार श्रद्धासुमन अर्पित करऽ हइ।
                                                                   
                                                                                                                                 अपने के
                             उदय कुमार भारती
-----------------------------------------------------------------------------------------------------------

संपादकीय......
           
               ईहो साल 2013 बीत गेल आउ हम जेजऽ हलूं ओजे खाड़ ही। हम्मर साहित, हम्मर माय के बोली, हम्मर भासा के विकास आउ मंजिल तलूक पहुंचावे लेल जे काम साल भर में भेल ओकरा से हमन्हीं साहितकार के हिरदा में जरीको संतोष नञ् हे। साल भर में जे कुछ मगही के गतिविधि भेल ऊ मगही आंदोलन के पुख्ता काम नञ् कहल जा सकऽ हइ। कवि सम्मेलन आउ दर्जनों किताब छपा लेवे से मगही के मकाम नञ् मिलतइ। ई अपने सब्भे भी जानऽ हथिन।
 लोगबाग के साथे-साथे अपने साहितकारन सउ भी कहथिन कि....दूत....भारती जी ई की बुझल बात कहऽ हऽ? मगही के तऽ ई चरम काल हे। मगही में बड़ी काम भे रहले हऽ। केतना किताब छपलइ, जगह-जगह आयोजन भेलइ। फलन जगह मगही के सराहल गेल, फलन नेता मगही के विकास के आश्वसान देलथिन, फलन मंत्री एकर मुद्दा विधानसभा आउ लोकसभा में उठावे के आश्वासन देलथिन आउ तों अप्पन संपादकीय में ऐसन निगेटीव बात लिख रहला हऽ। भले साल पर साल बीतल जाय, सृजनकर्ता आउ साहितकार के बौसाह रीतल जाय पर मगही से जुड़ल लोग बड़ी आत्ममुग्ध हथिन कि हम्मर मगही तऽ मुकाम पर पहुंचए रहल हऽ। ई भेलई... ऊ भेलई गिनावे लगऽ हथिन।
 हम ईहां जादे कुछ तऽ नहींये कहवइ बकि दू-चार गो बात के रेखांकित जरूरे करवइ। पहिल बात ई कि हम्मर मगही क्षेत्र बड़कन-बड़कन नेता आउ मंत्री से भरल हइ। एकरे सांसद आउ विधायक हथिन। कय गो विधायक, सांसद आउ मंत्री हम्मर मगही लेल विधानसभा, लोकसभा में मुद्दा उठैलथिन। मगही के गूंज कहां-कहां तक पहुंचलई जरी बताथिन आउ अप्पन-अप्पन छाती पर हाथ धर के सोचथिन।
 दोसर बात ई कि मगही साहितकार के कय गो शिष्ट मंडल आउ प्रतिनिधि मगही के आठवीं अनुसूची में शामिल करइ के मुद्दा लेके मंत्री, सांसद आउ विधायक के दरवाजा खटखटैलथिन? साहितकार जौरे होके सरकार तक साल भर में कय गो ज्ञापन आउ मांग पहुंचैलथिन? हम्मर समझ से कय साल से मगह के कउनो जिला के साहितकार आउ ऊहां के शिष्ट मंडल ऐसन कोय काम नञ् करलथिन हऽ। मगही के भासा के दर्जा दिलावे लेल पहिले धरना प्रदर्शन भी शुरू होल हल....एन्ने तऽ ऊहो बंद भे गेल हऽ। राजधानी पटना रहइ इया जिला मुख्यालय इया कोय विश्वविद्यालय अभी तऽ मगही आंदोलन के धरना-प्रदर्शन बन्दे भे गेल हऽ।
 मगही के उतरोत्तर विकास के लेल सरकारी ‘मगही अकादमी’ हे....पर मगही अकादमी के कार्यशैली आउ साहित शून्यता पर भी सवाल हे। साल-साल भर के एकर लेखा-जोखा जदि कइल जाय तऽ ईहों से कुच्छो नञ् भेल। अकादमी के जे वायलॉज हे....जे काज के मापदंड हे ओकर हिसाब से कुच्छो नञ् भेल। कार्य समिति के बैठक में लेवल गेल कय गो प्रस्ताव....खाली प्रस्तावे बन के रह गेल। मगही अकादमी जदि चाहत हल तउ मगही के झमठगर-झमठगर कत्ते साहितकार के उद्धार भे जात हल। साहितकार के कय गो विधा के अमर कृति जनमानस के सामने आ जात हल। साहित जगत में मगही के दमगर उपस्थिति दर्ज करे लायक कय गो पुस्तक आउ पत्र-पत्रिका के प्रकाशन होल रहत हल। पर जे कुछ भेल ओकरा से मगही के उद्धार नञ् होतइ। मगही अकादमी पर सरकारी खरचा जे भे रहल हऽ....ऊ कउन काम के। सरकारी कोष समस्या नञ् बुझा हे बलूक काम करे वला टीम के कमी हे। ईहां ईहे रेखांकित कइल जा रहल हे। अकादमी के कार्यशैली के खिलाफ भी साहितकार दबल जुबान में बोले लगला हऽ आउ उनखा सब्भे के मलाल हइ।
 मगही लेल जे साहितकार अप्पन धन लूटा के साहित के जे कुछु दे रहला हऽ....ऊ मगही के सच्चा तारणहार हका। पर जे मगही में अप्पन महत्वाकांक्षा पूरा करे के काम कर रहला हऽ उनखा इतिहास माफ नञ् करतइ....कुछ ऐसनो हका जे भरमावे आउ कमावे के काम करके....निराशा के माहौल बना रहलाऽ हऽ उनखा भी साहित जगत ईयादे रखतइ।
 हम ई सउ के रेखांकित करइत अपने सब्भे से कहे चाहऽ हिअइ कि मगही में सउ कुछ हइ। हर कसौटी पर हम्मर मगही खरा हइ एकरा में सउ अहर्ता हइ जेकर बदौलत एकरा मुकाम मिल सकऽ हइ। एकर बावजूद हम्मर अप्पन कमी, हम्मर लोगन के कमी आउ हम्मर जनप्रतिनिधि के कमी के कारण मगही पीछु के पीछुए हइ। तनी सब्भे मिल के जोर लगा देथो हल तउ मगही अप्पन मकाम तक पहुंचे जइतइ हल। आमजन, साहितकार, नेता, जनप्रतिनिधि सउ अप्पन-अप्पन करतप के समझथिन ईहे निहोरा हइ।
 मगही के पढ़ाय स्कूल से लेके विश्वविद्यालय तलूक होवे लेल सरकार द्वार खोल देलक हऽ पर मगही के पठन-पाठन से जुड़ल अधिकारी के कोताही भी सामने आवऽ हइ। चाहे ऊ मगही भासा के सिलेबस बनावे के काम रहइ इया पुस्तक के चयन के। उनखा भी मगही के स्तर के ख्याल रख के....मगही के दमगर साहितकार के जगह देव के काम करे पड़तइ। जुगाड़ आउ भाय भतिजा बाद से ऊनखो बाहर आवे के चाही। सरकारी किताब में, आकाशवाणी में, टीवी पर जुगाड़ु साहितकार दिख जा हथिन आउ सच्चा साहितकार घरे में घुट के रह जा हथिन। उनखर कृति दीमक खा रहले हऽ, मगही धरोहर बरबाद हो रहल हऽ। मगही प्रतिभा मर रहल हऽ।
                                                  उदय कुमार भारती
------------------------------------------------------------------------------------------------------------
                   
बतरस
         
                      बड़कन पार्टी से हम्मर विश्वास टूटल हे बाबू
        
         अजी पत्रकार जी महारज...! जय होवइ तोहर पत्रकारिता धरम के, नीके सुखे रहे तोहर कुल परिवार!         
     हमन्हीं ऐसन आम अदमी के अभियो पत्रकार पर बड़ी विश्वास हइ बाबू! तंत्र, सरकार आउ प्रशासन से भले विश्वास उठ रहल हऽ पर अपने पर भरोसा हइ। अपन्हींये सउ ई बड़कन नेतवा के घोटाला, भ्रष्टाचार आउ कारगुजारी के पर्दाफाश करऽ हथिन हऽ। अपने सब्भे के दमखम के बदौलत ई देश के तंत्र पर अंकुश लगल हइ नञ् तऽ ई देश के बेच के खा जइथिन हल हम्मर मानिंद नेता।
 ईहां हम आझ अप्पन दिल के एगो आउ बात बतावे चाहऽ हिअइ। हमन्हीं के अउ देश के बड़कन पार्टी आउ बड़कन नेतवन से विश्वास बिल्कुल उठ गेले हऽ बाबू! हमन्हीं के हार्दिक हिंछा हे कि देश के चलावेवला कोय आम अदमी होवइ, जे पारदर्शिता आउ जनभावना से देश चलावइ।  स्वच्छ चरित्र वालन आउ सच्चा सेवक के जौर करि के लोकहित के रक्षा करे वला सचकोलवा लोकतंत्र के स्थापना करइ। हम्मर विश्वास के जीता जागता सबूत तो अपने सब्भे देखिये लेलहो। 8 दिसंबर के दिल्ली में आम अदमी पार्टी के सरकार के बनलइ। ई पार्टी के जनमत मिले के पीछे सिरिफ एक्के गो कारण हइ बड़कन पार्टी से हम्मर विश्वास के धक्का। हम आम आदमी कैसन पार्टी, कैसन लोगन आउ कैसन सरकार के चाहऽ हिअइ ई तऽ एकरा से बिलकुले साफ भे गेलइ।
 खाली दिल्लीये नञ् आझ सगर देश में आम अदमी महंगाई, सरकार के करतूत, नेता के घोटाला आउ भ्रष्टाचार से कराह रहल हऽ। कोय सुनबैया नञ् हे बाबू! सरकार में बैठल पार्टी अप्पन भोट बैंक बढ़ावे लेल ऐसन-ऐसन नियम आउ जोजना बनावऽ हे जेकरा में चौदह गो छेद हे। एक जोजना के कार्यान्वयन लेल चौदह गो जनप्रतिनिधि, निगरानी समिति, अनुश्रवण समिति आउ सामाजिक अंकेक्षण समिति बनावल जा हे ताकि जोजना से एकरा से जुड़ल सउ लाभांवित होवइ। चहुं ओर बंदरवाट खुल के दिखऽ हइ, जोजना जमीन पर उतरऽ हइ कम, ठीकेदार आउ संबंधित लोगन के पेट में जादे जा हइ। सरकार अप्पन विकास आउ काम के ढिंढोरा पीटऽ हइ आउ आम अदमी आझो भी फटल के फटलेहाल हइ। घोटाला पर घोटाला आउ नेता के मुंह काला हइ। आझ ऐसन कालीख अउ जनता के भी लगल जा हे बाबू! देखा देखी से जनतो भ्रष्ट भेल जा हे। आम अदमी भी अप्पन सोवारथ देखे लगल हऽ - परहित और देशहित केकरो नञ् सुझऽ हइ। बड़कन के भ्रष्ट संस्कृति के असर हम्मर पीढ़ी पर पड़े लगल हे। ऐसन में ई भ्रष्ट तंत्र के बदले के जरूरत आउ बढ़ जा हे। ई तंत्र जदि नञ् बदलत तऽ समूचे देश भ्रष्ट हो जात बाबू!
 हमन्हीं आम अदमी अप्पन हिरदा के हिंछा प्रकट कर के देखा देलियो हऽ, अउ अप्पन सब्भे के धरम बनऽ हइ कि एकरा उजागर करहो। वैसे जेतना अपने सब्भे उजागर कर रहलहो हऽ आउ जनजन तक पहुंचा रहलहो हऽ, ऊ कम नञ् हइ। अपने सब्भे के बदौलत ही दिल्ली के तख्ता पलटैलै आउ जनता के भावना खुल के एक दोसर के प्रेरणा बनलइ।
 बड़कन पार्टी आउ ओकर नेता कुरसी के केतना भूखल हथिन ई तो रोज सामने आ रहले हऽ। नेता अप्पन सोवारथ में जेतना नीचे गिर सकऽ हे गिर रहला हे, ई लोकतंत्र पर कलंक हे। ई कलियुग के नेता लोगन भठयुग बना देलथिन हऽ। अपने में गारा-गारी करता हल तउ थोड़े देर लेल बेस हल लेकिन ई तउ मंच से भरल सभा में गारा-गारी करे लगलन हे। ऊ जनप्रतिनिधि जेकार हमन्हीं मर-धस के, समर्पित होके सिरमौर बनावऽ ही, ऊहे ऊहां पहुंच के अप्पन असली चेहरा देखावे लगऽ हथिन। अप्पन पद-प्रतिष्ठा के भी गरिमा नञ् रखऽ हथिन बाबू! तउ हमरा केतना चोट लगऽ हइ? हम्मर अगलका पीढ़ी आउ आगे बनै वला नवसिखियन नेता पर एकर की असर पड़तै बाबू?
 जनता अउ नयका तंत्र के हिंछा रखऽ हइ। भ्रष्ट लोकतंत्र के नञ् स्वच्छ लोकतंत्र के। जहां जनहित आउ लोकसेवा के काम होवइ, आम आदमी पार्टी के चाहत लोग बाग के हइ। जदि आप पार्टी अप्पन घोषणा के अनुकूल जनहित के काम करि के देखा दे हइ तऊ आवेवला समय में ई देश के एगो बड़गर विश्वासी पार्टी के रूप में उभरतै आउ जदि ई आम आदमी के कसौटी पर खरा नञ् उतरलइ तऊ.....? आम अदमी के हिंछा घुट के रह जितइ बाबू! अभी तऽ जनता ई पार्टी के अगुआ पर बड़ी आशा आउ विश्वास से नजर जमैले हइ। जेजा देखहो ओज्जे एकरे चरचा हइ। हमन्हीं समझ रहलिये हऽ ई हम्मर अप्पन बनावल, हमरा लेल काम करे वला, हम्मर पार्टी हे। कोय अदमी आगू आवऽ हथिन ईया कोय पार्टी बनऽ हइ तऽ ऊ कुरसी लेल। जदि ई पार्टी के भी कुरसी के भूख आउ उनखर महत्वाकांक्षा खुले लगतै तऊ हमन्हीं इनखा भी जल्दीये नकार देवै....ई तउ अपने जानबे करऽ हथिन.... अउ समय बदल गेल हऽ बाबू.....अउ धीरे-धीरे हमन्हीयों जागरूक भे रहलिये हऽ। अपने सब्भे जैसन मीडिया के साथ रहे के चाही....
                                                                                                                                       तोहरे.....
                                                                                                                       एगो दुखछल आम अदमी
-----------------------------------------------------------------------------------------------------------

कहानी
                              जुलुम के आग
                                   
                                                                   सुधाकर राजेंद्र
            
               बोझा ढोबाऽ हल। सेखर बाबू आरी पर बइठल बोझा गिनइत जा रहलन हल। रधिया चार अदमी के बोझा उठा देलक हल। दू मजूर पहिलहीं बोझा उठा के चल देलक हल। अब बच गेल हल एगो रधिया, मगर ओकरा बोझा उठावऽ हे कउन? रधिया के सुथरई आउ जवानी सेखर बाबू के आंख में बसल हल। रधिया सेखर बाबू से बोलल – ‘‘जरी बोझवा उठा देथिन।’’ सेखर बाबू तो ऐसने मोका के तलास में हइए हलन। ऊ बोललन – ‘‘काहे न उठा देम’’, रधिया के चढ़ल जवानी, चान के लजावेवला चेहरा देख के आउ हाथ के छुअन से सेखर बाबू के धड़कन बढ़ गेल। बोझा रधिया के माथा पर उठावो न कएल हल कि गिर परल। बोझा से भरभरा के अनाज झर गेल। सेखर बाबू के हरकत से रधिया के तनिको न सोहाएल, ओकर चेहरा गरम लोहा जइसन तपे लगल। लाल-लाल आंख सेखर बाबू पर तनल हल ओकर – ‘‘छीः, लखेरा नियन करवऽ, तनको सरम न लगऽ हवऽ, ससुरार में का हहूं? रोसियाएल बोलल रधिया आउ एन्ने ओन्ने निहारे लगल। एतने में देखलक कि बटेसरा खरिहान से बोझा धर के आ रहल हे। ऊ चुप हो गेल। बटेसरा के खेत में पहुंचतहीं कुछ अजीब अइसन लगल। मगर ऊ एकरा पर विसेस धेयान देलक।
 दुपहरिया में घरे अयला पर जब रधिया के माय ई सब बात जानलक तऽ जेठ के तपल दुपहरिया अइसन गरम हो गेल बकि अप्पन मरद मंगरू से समझयला पर ऊ सांत हो गेल हल।
 रधिया खाए बान्हले कटनी खेत जाए के तइयारी कर रहल हल आउ लोग कटनी करे खेत में चल गेलन हल। घर में अकेले हल ऊ। अरिआते के बहाना से सेखर बाबू रधिया के घर तक पहुंच गेलन फेर मजूर सब में रधिया के अकेले पा के ओकर घर में घूस गेलन – ‘‘का रधिया आज तों काटे नञ् गेले।’’ बात करे के बहाना ढूंढते ऊ बोललन। उनका देखतहीं रधिया सब समझ गेल। ऊ बोलल – ‘‘निकलऽ हऽ हम्मर घर से की न?’’ सेखर बाबू धीरे-धीरे अंगना से डेयाढ़ी में पहुंच गेलन हल। रधिया उनखर हरकत देख के बगल में रखल हंसुआ उठा लेलक। सेखर बाबू रधिया के काली अइसन रूप देख के दवले पांव लौट गेलन। ई सब बात जब बटेसरा जानलक तऽ भादो के बरसाती नदी अइसन किनारा तोड़े लगल। बकि मंगरू के काफी समझौला पर सांत हो गेल। एकर बदला लेवे के बात ऊ मन में ठान लेलक।
 अब बात-बात में सेखर बाबू से बटेसरा के तकरार होवे लगल। ई तकरार बढ़ते जा रहल हल। सेखर बाबू बटेसरा के अप्पन राह के कांटा समझ रहलन हल। कुछ दिन पहले गांव में मडर हो गेल। बस ऊ मडर में बटेसरा के नाम दिया गेल। ओकरा पुलिस-दरोगा पकड़ के ले गेल। जेहल भेज देल गेल ओकरा। इधर सेखर बाबू के जुलुम आउ बढ़े लगल।
 बटेसरा के माय ओकरा जेहल से छोड़ावेला अप्पन भाई किहां गेल हल। घर में रधिया आउ मंगरू बाप – बेटी बच गेलन हल। बुढ़ारी के जान, दूसरे खांसी से परेशान मंगरू, टूटल चटाई पर डेयाढ़ी में पड़ल हलन। दवाई पिला के रधिया भी उनखे बगल में गेंदरा बिछा के सुतल हल। दिन भर के थकल रधिया के नीन पड़ गेल। अब मंगरू भी फोफकार मारे लगलन हल। चौकीदार के जाग सोइहऽ सुनइते छोटकी गली में कुत्ता झंझुआए लगल हल। ओही घड़ी कुछ अदमी छानी फान के मंगरू के घर में घुसल। ऊ सब गलमोछी लगइले हल। रधिया के मुंह बंद के पुरवारी घर में ले जाके धर दबोचलक। मंगरू के नीन टूटल तऽ उनखर छाती पर राइफल तनल हल। ऊ रधिया के चीख-चिल्लाहट आउ कराह सब सुनते रहलन। उनखर आंख में लोर डबडबाएल हल, जेकरा में जुलुम के जहर घुल रहल हल। आधा घंटा के बाद जब रधिया के होस आयल तऽ देखलक कि ओकर सब कपड़ा फटल हे। जहां-तहां खून के दाग लगल हल। ओकरा चलल न जा रहल हल। तइयो हिम्मत करके अप्पन बाप मंगरू के पास पहुंचल। मंगरू खांसते-खांसते परेशान हलन। उनखर परान आ-जा रहल हल। ऊ जइसहीं रधिया के हाथ अप्पन हाथ में लेके कुछ कहेला चाहलन कि उनखर परान निकल गेल। बिहने ई खबर सउंसे गांव में फैल गेल। रधिया के घर में टोला-पड़ोस के भीड़ जुटल हल। अइसे तो रधिया राते में सेखर बाबू के पहचान लेलक हल पर छुटल गमछी से आउ पहचान हो गेल। मगर हिम्मत केकरा कि कुछ बोले। ई घटना से चमटोली के जवान लोग के खून खौल गेल हल। सब जवान ई जुलुम के खिलाफ सुगबुगाए लगलन हल। जुगेसरा तो अकेलहीं फरिआवे ला तइयार हल। मगर ओकरा समझावल गेल। उधर सेखर बाबू ई सबसे फरिआवेला अपना के अकेलहीं काफी समझ रहलन हल। टेंगरा, रमेसरा, भुनेसरा, बलेसरा आउ जुगेसरा ई सब के बोला के सेखर सिंह के दादा मान सिंह डांटलन – ‘‘देख तोहनी सब, गांव में कहीं कुछ होलउ तऽ तोहनिए जानमे, अब आगे बात न बढ़े के चाही।’’
 ‘‘बात कइसे न बढ़ते मालिक। गरीब लोगन के इज्जत लुटाइत रहे आ हमरी टुकुर-टुकुर देखित रही’’ – जुगेसरा बोलल। चमटोली के नौजवान सब मीटिंग कयलन जेकरा में जुगेसरा, फुलेसरा, टेंगरा, रमेसरा, बलेसरा, भुनेसरा, जुगिया, गुनिया, आउ घुरिया भी हल। मीटिंग में पास होल कि अबकि कोई के साथ सेखरवा तनिको कुछ गलती करे तऽ अबकी नञ् डरना हे। सब मिलके चढ़ जाना हे – चाहे नौए चाहे छौए। ई सब बात सेखर बाबू के कइसहुं मालूम हो गेल। ऊ सब के ठंढा कर देवे के धमकी देलन हल।
 रात के बारह बजल होत। घूच अन्हरिया। अचानक राइफल के फायर होल। ठांयऽऽऽ समूचे गांव खलबलाए लगल। एतने में सऊंसे चमटोली धधके लगल। रोते-पीटते सब बाहर भागल। पर रधिया घरहीं छेंका गेल। धधकइत आग से ओकर सउंसे देह झुलस गेल। ऊ छटपटा-छटपटा के परान तेयाग देलक। बिहने चमटोली के लहास पर गिध अइसन पुलिस उतरल। खींच-खींच के लहास निकालल जा रहल हल जेकरा में रधिया के लहास भी आग से जरल निकलल।
 डेढ़ महीना बाद बटेसरा जब जेहल से छुटके आयल तऽ चमटोली में एक विसाल सभा होल। ऊ सभा लाल झंडा से पटल हल। ई सभा में सेखर बाबू के बोलावल गेल पर सेखर बाबू गांव छोड़ के फरार हलन।
  
-    दत्तमई, नेतौल, पटना 
----------------------------------------------------------------------------------------------------------------                                               
कहानी
                       
                                                             काक कथा
                               
                                                                        डॉ. किरण कुमारी शर्मा
           
                 एगो हलइ कउवा। ओकरा बड़ी कस के पियास लगल हलइ। पियासल हल तऽ एने-ओने बौखवे कैल होत। चारो पट्टी चक्कर लगइलक मुदा कहइं पानी के दरस नञ् भेल। थक-हार के ऊ गांव दने रूख कइलक। ऊ एन्ने-ओन्ने नजर दउड़इले जा रहल हल। संजोग से एगो घइला जनाल। ओकर उमेद बढ़ गेल। ऊ उड़ल-उड़ल आल आउ घइला के कनखा पर बइठ के हुलुक-बुलुक करऽ लगल।
 हां, एक बात पहिलइ कह देवे चाहऽ हियो कि ई ऊ कउवा न हल, जे कंकड़ चुन-चुन के डाललक हल आउ तलछट पानी के उपरा के पियास बुझइलक हल। हम ई बात पहिलइ साफ कर देवे चाहऽ ही, जहमां तूं सब भ्रम में न पड़ऽ। ई तऽ आज के एगो बेचारा कउवा के खिस्सा हे।
 जहां, तऽ ओकरा घइला के पेंदी में चुरूभर पानी जनाल। ओकरा अप्पन पुरखा के इयाद आ गेल। ऊ आनन्द से नाचऽ लगल। ऊ पुरखने के अजमावल नुस्खा के फेनों से प्रयोग करे ले ठानलक। ऊ एने-ओने कंकर तलाशऽ लगल बकि अगल-बगल में कंकर नजर न आल। ऊ नजर के दायरा बढ़इलक। थोड़के दूर में एगो सड़क बन रहल हल। जोर-शोर से काम लगल हल। टरक के टरक गिट्टी-छर्री गिरावल जा रहल हल। कउवो ओतुने से ललकी गिट्टी ला-ला कनखा पर चढ़-चढ़ डालऽ लगल। ऊ हुलुक के देखऽ लगल – ई कि होल? पानी उपर नञ् चढ़ के नीचू पसर गेल आउ सोख लेलक पियासल धरती। घइला के पेंदी जनु दरक गेल हल, जे से पानी नीचू बह गेल। ओने कउवा के तरास बढ़ल गेल आउ पानी बिन बेचारा टें बोल गेल।
 जमदूत तऽ ताक में रहवे करऽ हथ। ऊ चट आ धमकला आउ कउवा के परान से कहलका, ‘‘अब चलऽ हमरा साथ जमलोक।’’
 कउवा के आतमा अकचका के कहलक, ‘‘हम तोरा साथ नञ् जइबो।’’
‘‘काहे?’’ दूत अकबका के पूछलक।
‘‘ई कउवा मरल हें नञ्, खडयंत्र से मारल गेल हें। तूं जा आउ जमराज के भेजऽ।
 दूत ठिसुआ गेल आउ जाके जमराज से सौंसे खिस्सा कह सुनइलक। जमराज गोस्सा से तमतमाल भइसा पर सवार होला जमपास हाथ में लेले। ऊ भर राह मसमसावत, बुदबुदायत आ रहला हल, ‘‘नाचीज कउवा-तउवा के ई हिमाकत ’’
 जमराज के भइसा कउवा भिजुन ठमकल। जमराज भंइसे पर से कड़क आवाज में कहलका, ‘‘संसार में एगो तोहीं मरले हें। सब भिजुन हम जा लगली तऽ भेल। चल जल्दी। हमरा संसार के नियम पालन करऽ दे। तोरा जे कुछ कहइ के हउ, उहइं चल के कह।’’
 आउ कउवा के आत्मा जम पास में जकड़ल धर्मराज भिजुन पहुंचा देवल गेल। धर्मराज काम के भीड़ सलटा के कउवा के आत्मा से पूछलका, ‘‘तोरा की होलउ? की कहना हउ, जल्दी कह।’’
 ‘‘महाराज हमर आयु अभी खतम न होल हें। हम पियासल मरलूं हें। ई हमरा साथ साजिश होल हें’’, कउवा के आत्मा निठुरे सन जवाब देलक।
‘‘कइसन साजिश? जमराज अकचकइला।
‘‘ई साजिश नञ् तऽ आउ की हे महाराज। हम्मर पुरखन पियास बुझइलन हल घइला में अपनइलूं मुदा हम्मर पियान न बुझल सरकार। हम ऊहे साजिश के अजमावल तरीका अपनइलूं मुदा हम्मर पियास न बुझल सरकार। हम ऊहे साजिश के तहत तोहरा भिजुन ले आवल गेलूं हें, एकरा में हम्मर कसूर की हे? जब हम्मर कसूर नञ् हे तऽ एकर सजाय हम काहे भोगम?’’ कउवा तर्क देके अपना के निर्दोष साबित करइ के कोशिश कइलक।
 अब तऽ धर्मराज पड़ गेला फेरा में। ई बात तऽ सच हे कि कोय भी करनी के फल भोगऽ हे। कउवा तऽ ठीके कह रहल हें। एकर तर्क में तऽ जान हे। विषय गंभीर हे। एकरा में आनन-फानल फइसला देना अन्याय हे। से-से दुन्नूं बिसुन भगवान भिजुन चलला।
 बिसुन भगवान के दरबार सजल हल। सब देवतन अप्पन-अप्पन आसन पर विराजमान हला। तखनइ धरमराज आउ कउवा के आतमा दरबार में उपस्थित होला। असमय उपस्थिति से अकचकायत बिसुन भगवान पूछलन, ‘‘की परयोजन हे जमराज? तोहर मुंह पर बारह काहे बज रहल हें?
 जमराज अप्पन लमहर गमछी से मुंह पोछ के कहलका, ‘‘बात ई हे भगवन कि हमरा साथ कउवा के आतमा भी हे। एकर कहनइ हे कि एकरा आयु अभी बचल हे। ई खंडयंत्र के शिकार होल हें। ईहे बड़का समस्या हल स्वामी।’’
 बिसुन भगवान कउवा के आत्मा के ऊपर से नीचू तक देखलका आउ पूछलका, ‘‘की हो? की बात हउ?’’
 ‘‘हमरा धरती पर वापस भेज देवल जाय, जेकर बदमासी से घइला फूटल’’, आतमा तन के बोलल।
 ‘‘हमरा धरती पर वापस भेज देवल जाय। हमरा बदली सजा ऊ कुम्हार के देवल जाय, जेकर बदमासी से घइला फूटल’’ आतमा तन के बोलल।
 बिसुन भगवान गंभीर हो गेला। ऊ क्षण में कड़क के हुकुम देलका, ‘‘कुम्हार के बोलावल जाय।’’
 ऊहां तऽ सब साधन मौजूद हल। झट कुम्हार के हाजिर कैल गेल। कुम्हार बेचारा हाथ जोड़ले घिघिया के बोलल, ‘‘हुकुम माय-बाप।’’
 ‘‘तू काहे अइसन घइला बनइलें, जेकरा चलते कउवा टें बोल गेल। एकरा ले तोरा सजा भुगतऽ पड़तउ’’, बिसुन भगवान तेवरी चढ़ा के बोलला। कुम्हार दौड़ के बिसुन भगवान के गोड़ धर लेलक, ‘‘छमा हो माय-बाप। एकरा में हम्मर कोय दोख नञ्। हमरा तऽ कतेक कुरसी से पुरखन घइला बनावऽ हलन आउ ऊहे घइला के पानी से कउवा के पुरखन तिरपित होलन हल। हम की करि मालिक, आझकल जे मट्टी मिलऽ हे, ओकरा से मजगुत घइला बनिये नञ् सकऽ हे। न विसवास होवन तऽ अप्पन किनखो से पता लगवा सकऽ हथिन सरकार।’’
 ‘‘तोर कहना हउ कि मटिये के दोस हइ?’’ विसुन भगवान चकरायत पूछलका। उनखा समझ में नञ् आ रहल हल कि मट्टी के भी दोस हो सकऽ हे?’’
 ‘‘हां हूजूर।’’ कुम्हार विसवास से भर के बोलल।
 ‘‘से कइसे?’’
 ‘‘बात ई हे भगवन कि अदमी के बिरधी जादे हो गेल हें। जे रफ्तार से अदमी बढ़ रहल हे, ऊ दर से तऽ धरती के तलारल नञ् ने जा सकऽ हे। ई से जादे से जादे अनाज कइसे उपजे, एकरे में अदमी के माथा लगल हे भगवन। एतना ने सलफिट, फोसफिट, कीड़ा मारइ वला दबाय, खर-पुआर नासे बली बुकनी छीट रहलन हें कि अब मट्टी के उर्वरा शक्ति घटल जा रहल हें’’, कहके कुम्हार चुप हो गेल। भगवान के ठकमुरकी लग गेल। अइसन शिकायत पहिले भी भगवान सुन चुकला हल। आजिज आके बिसुनदेव जी एगो उच्च स्तरीय कमेटी बना देलन, जेकरा में पवन देव, सुरूज देव आउ वरूण देव के रखल गेल। उनखनी के हुकुम मिलल कि पता लगावऽ कि कउवा के वास्तविक हत्यारा के हे?
 तीनों पृथ्वी लोक के चप्पा-चप्पा छानऽ लगला। समस्या हल कि कहां से शुरू कैल जाय? वरूणदेव कहलका, ‘‘ई धरती पर धरती के ज्ञान सबसे जादे गंगा जी के हे। ऊ कत्तेक सभ्यता-संस्कृति के बनते-बिगड़ते देखलन हें। काहे नञ् उनखे से चल के पता लगावल जाय।’’
 तीनों गंगोत्री पहुंच गेला। गंगा के अमृत जल के श्रद्धापूर्वक नमन करके आचमन कैलका। तीनों के ताप मिट गेल। तनी सुस्ता के गंगा माय के सब हाल सुना देलका। सुन के गंगा के निर्मल-मंद धार में तनी आवेग आ गेल। ऊ कहऽ लगलन,‘‘हियां के लोगन के तऽ आउर विचित्र हाल हे। जे थरिया में खइतो, ओकरे में भूर कर देतो। हम्मर धार राज सगर के साठ हजार बेटन के तार देलक। हमरा सब ‘माय’ कहऽ हे आउ हमरे गोदिया में झाड़ा-पैखाना, थूक-खखार, अचरा-कचरा फेंकऽ हे। हम्मर किरछा पर बड़गो-बड़गो नगर बसल हे, कल-कारखाना के अंबार लगल हे। सभे के गंदगी साफ करइत-करइत हम खुदे गंदा हो गेलूं। हम्मर जल अमरित हल। ओकरा में कीड़ा नञ् पड़ऽ हल, मुदा आझकल हम्मर सभे घाट पर जहर के धार बह रहल हे। बिना नाक मूंदले घाट पर खड़ा रहे के हिम्म्त नञ् पड़तो। हम अपने पूतन के करतूतन से मोक्षदायिनी से पाप प्रदायिनी बन गेलूं हें। देवतन के नदी आझे नरक कुंड हो गेलूं हें। हम अप्पन दुख केकरा सुनावी? पूछ लह न पवनदेवप से।’’
 ‘‘एकदम सोलहो आना सच कहऽ हो गंगा। हमरे से अदमी के सांस चलऽ हे, फेफड़ा में भर के अदमी चान पर गोड़ धइलक बकि हम्मर कौन दुर्दशा बना के रख देलक हे ई अदमी, कहल नञ् जा सकऽ हे। कल-कारखाना से एतना जहर भरल गैरन निकस रहल हें कि ओजोन मंडले फट गेल हें। एकरे फल हइ कि सुरूज से निकसे वला पराबैंगनी किरन अब सीधे धरती पर आ रहल हें’’, पवन देवता चिंता जताबइत कहलका।
 सुरूजदेव के मुंह रसे-रसे तपावल सोना-सन लाल होल जा हल। भोरे धरती पर अइलन हल तऽ केतना सोहनगर लगऽ हला। उनखा पर तऽ गोस्सा सबार होल जा हल। ऊ तमतमा के कहलन, ‘‘एकर दुर्गति भी तऽ उनखनियें के न भोगऽ पड़तन। तोहनी के तऽ पते हो कि ऊर्जा के सबसे बड़का श्रोत हम ही। हमरे सौर ऊर्जा लेके गाछ-बिरछ के पत्तन कार्बोहाइड्रेड के संश्लेषण करऽ हे। ऊहे संचित ऊर्जा लेके संसार के जदब जीव अप्पन भरण-पोषण करऽ हे। अइसहीं ऊर्जा के प्रवाह चल रहल हे धरती पर। अदमी ऊर्जा के जेतना दुरूपयोग अभी कर रहलन हें, पहिले कभियों नञ् होल हल। एक से एक परमाणु बम, अणु बम, मिसाइल आउ जैविक हथियार बनाके अदमी अप्पन मकड़ जाल में फंसइत जा रहल हे। जंगल के जंगल साफ कर के ग्रीन हाउस बना रहलन हें, बुड़बक कहां के। पंचवटी, चित्रकुट, वृंदावन के कुंज गली के कहानी भुला के उद्यान आउ पार्क के बनावटी दुनिया में मस्त हे।’’
 तीनों धरती के गहन निरीक्षण करके एक ठइयां सम्मिलित रिपोर्ट तैयार कइलका आउ देवलोग लौट गेला। रिपोट लमहर हल। ओकरा संक्षेप में लिखल गेल आउ बिसुन देव के हाथ में दे देवल गेल। संक्षिप्त रूप ई तरह तैयार कइल गेल हल।
 ‘‘धरती पर प्रकृत्ति आउ पुरूष एक दोसरा के पूरक हे। पृथ्वी के चौगिरदी एगो आवरण हे, जेकरा पर्यावरण कहल जाहे। ई पर्यावरण के संतुलित करइ ले नियम बनावल गेल हें। अदमी अप्पन-अप्पन सोवारथ ले नियमन के खुल्लम-खुल्ला उलंघन कइलन हें, जेकरा से वायु, जल, भूमि, ध्वनि-प्रदूषण वगैरह ढेर मनी समस्या सुरसा नियन मुंह फारले ढाढ़ हो गेलन हें। प्रकृत्ति के देल हवा, पानी आउ माटी आझ जानलेवा बन गेल हें। औद्योगिक क्रांति के चलते ऊर्जा के अनवीकरन श्रोत समाप्त हो रहल हें। उन्नीसवीं आउ बीसवीं सदी के शुरूआती दौर में यूरोप आउ अमेरिका के ऊपर करिया आवरण छा गेल हल। पिट्सबर्ग आउ पेंसिलवेनिया जइसन ढेर शहर में तऽ दिन में अन्हार लगऽ हल। अदमी अप्पन विलासिता ले जे-जे उपकरण बनइलन हें, ओकरा से पर्यावरण में क्लोरो-फ्लोरो कार्बन गैस के मात्रा एतना बढ़ रहल हें कि ओजोन मंडल में छेद हो रहल हें। अदमी अप्पन ताकत जतलावे ले लगातार आण्विक विस्फोट कर रहल हे, जेकर रेडियोधर्मी प्रभाव से अदमी शारीरिक आउ मानसिक रूप से विकृत हो रहल हे। पर्यावरण के अनावश्वयक दखलंदाजी कइला के चलते एकर तापमान लगातार बढ़ रहल हें। जदि ईहे रबइया रह गेल, तऽ एकैसवीं सदी के मध्य तक धरती के तापमान साढ़े तीन डिग्री सेल्सियस बढ़ जात। गरमी बढ़ला से आर्कटिका, अंटार्कटिका, हिमालय आदि के बरफ पिघल जात आउ समुन्दर के जलस्तर तीन फीट ऊपर आ जात। हरेक बरिस वायुमंडल से करीब दू अरब टन कार्बन डाय ऑक्साईड के समुंदर पी जा हे, बकि ई गड़बड़ी के चलते समुंदर के क्षमता पचास फीसदी घट जात। हरेक साल लगभग छो अरब टन कार्बन कोयला, पेट्रोल, डीजल आदि के जरला से वायुमंडल में मिल जाहे। अगला सो-डेढ़ सो बरिस में कार्बन के स्तर हरेक बरिस एक फीट सैंकड़ा
बढ़त।
 ई तरह से स्वर्ग से सुत्थर पृथ्वी पर प्रदूषण असुर के साम्राज्य अइसन फैल रहल हें, जेकर राज में कोय सुखी नञ् रह सकऽ हे। ईहे से हमनी के लगऽ हे कि कउआ के मारइ में सभे अदमी के प्रत्यक्ष-परोक्ष हाथ हे। थोड़े-थोड़े अपराध सब कइलन हे।’’
 रिपोट पढ़ला के बाद बिसुनदेव चिंतित हो गेला। उनखा पसेना आ गेल। ऊ पहिले लक्ष्मी जी से मांग के एक गिलास पानी पीलका आउ खखस के कहलका, ‘‘तऽ एकरा रोके के उपाय भी तऽ सुझावे के चहतियो हल।’’
 देवतन चुप हो गेला। सगरो सन्नाटा छा गेल। बड़ी हिम्मत करके इन्दरदेव बोलला, ‘‘ई समस्या के मूल जड़ के आबादी। अब देखऽ ने, उनैस सो सैंतीस में संसार के आबादी लगभग दू अरब हल। पचास बरस के बाद हो गेल पांच अरब। एकरे रोके के जरूरत हे, काहे कि आबादी बढ़त, तऽ ओकरा ले भोजन चाही, पानी चाही, हवा चाही आउ रहइ ले धरती चाही। एकरा ले प्रकृत्ति के दोहन होबे करत, खेत में रसायनिक उर्वरक पड़बे करत, कल-कारखाना लगबे करत, बस, रेल, मोटर चलवे करत, परमाणु परीक्षण होबे करत, केकरा-केकरा रोकल जात?’’
 दोसर उपाय हे कि गाछ बिरिछ कटे कम, लगे जादे। विज्ञान के नियम आउ साहित्य के मर्म से इंसान के बांधल जाय। साहित्य के बिना विज्ञान पजावल दुधारी तलवार हो गेल हें, जेकरा से खिलवाड़ करइ वला अदमी अपने हाथ से कटइ ले तैयारी हे।’’
 ध्यान मग्न सुनइत बिसुन भगवान सहमति में मुड़ी हिलइलका आउ आदेश देलका –
 ‘‘ब्रह्माजी आबादी रोकथ आउ धरती पर बसय बलन मानव के कह दा कि प्रदूषण के रोकऽ। खुलल जगह में असभ्य नियन शौच न करऽ, जंगल लगावऽ, कूड़ा-कचरी के पानी में नञ् डालऽ, ओकरा से कंपोस्ट बनावऽ। नदियन के जीव सोंस के मत मारऽ। खेत में रसायनिक उर्वरक के जगह पर कंपोस्ट डालऽ। परमाणु परीक्षण तऽ तत्काल बंद करऽ आउ शांति से रहऽ। बुद्ध वचन इयाद करऽ। धरम, मानवता, सहनशीलता, भाईचारा, कबीरा के प्रेम आउ वेद के वसुधैव कुटुम्बकम के संदेश धरती पर फइलावऽ, नञ् तऽ सृष्टि के लीला समाप्त कर देबो।’’
 तनी सुस्ता के भगवान बोलला, ‘‘जहां तक ई कउवा के सवाल हे, तऽ एकर कोय दोष नञ् हे। मृत्यु तऽ प्रकृत्ति के नियम हे। हम ई नियम के उलंघन न कर सकऽ ही। एकरा तोड़ला से सृष्टि समाप्त हो जात। एही से एकरा हमरे परमधाम में रहऽ दा। एकर वंशज सबे पछियन में तेज, चतुर आउ सगुन उचरइ के आसिरवाद से पूर्ण है।’’
 कउवा के आतमा आसिरवाद सुनके हरखित हो देवलोक में शुभ, शुभ उचरऽ लगल। ऊ सोंचऽ लगल, ‘‘अब धरती प्रदूषण मुक्त हो जात। सब जीव के कल्याण होबत। धरती पर शुद्ध हवा, पानी आउ मट्टी मिलत। शांतिमय खुशहाली के साम्राज्य छा जात....आउ की  चाही?’’
 भगवान जमराज जी के हुकुम देलका, ‘‘आझ के बाद ऊहे जीवात्मा स्वर्ग में अइतन, जे पर्यावरण के स्वच्छ रखे ले प्रयत्न करतन, प्रदूषण के मेटाबइ ले सक्रिय रहतन। जे प्रदूषण बढ़ाबइ में योगदान करतन ऊ नरक के भागी बनतन।’’
 एगो कार कउवा मर के भी सभे जीव ले मोक्ष आउ मुक्ति के रस्ता निकाल के परमधाम चल गेल।
                                    
ग्रा.+पो. – नीमी (शेखपुरा)
-----------------------------------------------------------------------------------------------------------

कहानी                                
                
                                                चरगोड़वा
                       
                     मिथिलेश कुमार सिन्हा
           
                     अपन तिनचकवा स्कूटर जब एगो नौजवान, हम्मर घर के सामने लगैलक तऽ हम थोड़े देर तक ओकरा निहारते रहली। पहचाने को कोरसिस करते रहली बकि पहचाने नञ् सकली। हलांकि छहंक से लग रहल हल कि ई नउजवान हम्मर चिन्हल हे। फेर जब ऊ अप्पन स्कूटर से उतर के दुनहूं हांथ में हवाई चप्पल घुसा के गोरिल्ला नियन चरगोड़वा जइसन चलते हमरा दने आवे लगल तऽ हमरा पहचानते देर नञ् लगल कि ई हम्मर विद्यालय के पूर्व छात्र मनोज हे, जेकरा पर आझ इलाका नाज करऽ हे। इनफोसिस जइसन नामचीन कंपनी के सफल आईटी प्रोफेसनल। आगे बढ़के मनोज के उठावे के कोरसिस करे लगली तऽ ऊ दहिना हाथ के चप्पल निकाल के हम्मर दुनहूं गोड़ छू के अप्पन निररा से लगावे लगल। ई देख के हम निहाल हो गेली। पत्नी के मुंह से बेर-बेर सुने ले मिलऽ हल – ‘‘गया मर्द जो करे पढ़ौनी, गयी औरत जो करे पिसौनी।’’
 काश इलाका के वजनगर बुद्धिजीवी के कभी ई पल देखे के मोका लगत हल, निहाल होवे के मोका लगत हल, तब मास्टर समाज के, दोयम दरजा के बुद्धिजीवी नञ् समझल जात हल।
 मनोज के बाबूजी फौज में हलन। दुर्भाग्यवश छुट्टी काटे लऽ घर अयलन, जहिया गांव जल रहल हल। शासन नाम के कोय चिड़ियां गांव में निवास नञ् करऽ हल। एक दिन छोट-मोट बात पर मनोज के घर से चौधरी टीकम सिंह के घर से भिड़ा-भिड़ी हो गेल। फौज के जोश, मोहन सिंह टिक्कर सिंह के भाय-गोतिया के भदार के रख देलन। आठ दिन तक शांति रहल। फेर एक दिन टिक्कर सिंह के गैंग, मोहन सिंह के धोखा से पकड़ के काट के कुट्टी-कुट्टी कर देलक।
 शुरू-शुरू में मनोज के चाचा हीरा सिंह और बल्ली सिंह के मनोज के माय ऊषा देवी के प्रति रूख-रवैया बड़ी अच्छा रहल बकि फेर बात गोतिया-गोतिया के हो गेल। मनोज के माय मरदाना के पेंसन आउ सरकार के थोड़े-थाक सहयोग के बल पर तीनों बेटी आउ फोहा बुतरू के पाले लगलन। भगवान तो परीच्छा ले हथ। एक दिन ओकर बेटा के हांथ-गोड़ घीचे लगल, डागडर हीं गेला पर मालूम होल कि ऊ फलिस्ता के पोलियो मार देलक हे। ऊषा अप्पन बेटा के ईलाज में पटना-दिल्ली एक कर देलन बकि मनोज चंगा नञ् हो सकल।
 समय बितते गेल। ऊषा जैसे-तैसे अप्पन पूंजी-पगहा आउ नाता-रिश्ता के सहजोग से तीनों बेटी के बिआहलन आउ बेटा मनोज के अच्छा से अच्छा पढ़ाय देवे ले मेहनत मजूरी तक करे लगलन। काहे कि पेंसन के पइसा से शहर के स्कूल के होस्टल में मनोज के रहे के खरचा पूरा नञ् हो पावऽ हल। ऊषा के केस कार से ऊजर होवे लगल आउ मनोज बुतरू से सयान। ऊषा के जे गोतनी-नैनी ताना देते नञ् थकऽ हलन कि गोयठा में घी सुखा रहल हे, अब अंदर-अंदर कुढ़ते रहऽ हलन के ऊषा के बेटा आइटीयन हे। हलांकि अधिकांश के ई मालूम नञ् हल कि आइटीयन कौन चिरैं के नाम हे। बकि बेटा-बेटी के इजहार कैला पर ओकरा पता चल जा हल कि मनोज इन्जीनियर में भी उपरका दरजा के इन्जीनियर बने के पढ़ाय कर रहल हे। कउची तो माउस की चूहा होवऽ हे, जेकर बटम दबैला से बड़का देस-दुनियां हिल जाहे। वाह रे बेटा। वाह रे पढ़ाय। बहुत औरत के मानना हलै कि ऊषा पर दुर्गा माय आवऽ हथिन आउ उहे ओकर बेटा के जसबली बना रहलथिन हे। काश, उनका मालूम होतै हल कि मेहनत सफलता के कुंजी है या – ‘‘मानव जब जोर लगाता है, पत्थर पानी बन जाता है।’’
 खैर, मनोज के कुरसी पर बैठावे लगलूं – बकि दुनहूं हांथ जोड़ के ऊ कहे लगल कि ‘‘सर अपने के सामने कइसे बैठ सकलिए हे।’’ हमरा तो लगे कि आंख से लोर छलक जात। एतना बड़गो अदमी हीं एतना बड़का बात सोच सकल हे गुरू के बारे में। सर-समाचार पूछली, ओकर बाद बुलबुल से भइया ले चाय-नस्ता लावे ले कहली।
 मनोज अप्पन आवे के कारण बतैलक, सुनके बोली नञ् निकसे हम्मर, ओकर कहल शब्द याद आ रहल हे –
 ‘‘ सर, बाबूजी के मरला के बाद हम तऽ अपनेहीं के बाप समझलियै आउ अपनेहीं बाप के प्यार देते ऐलथिन सबदिन। अब माय कहऽ है कि हमरा से अकसरूआ रहल नञ् जयतौ, जल्दी से कनियाय लाव, पोता-पोती देखूं आऽ गंगा नहाम। सर मम्मी के मंदिरवा पर बैठा के अयलिए हे, साथे चलथिन आउ अप्पन बहू के पसंद करथिन। शिवाला में देखावे आ रहलथिन हे सब। गुड्डी हमरे साथे इनफोसिस में काम करऽ हे। हमरा नियन विकलांग नञ् हे। पता नञ् हम्मर कौन गुन भा गेलै ओकरा, जे दू हांथ-गोड़वाला के छोड़के ई चरगोड़वा के पसंद कैलकै आईटीयन होके। जानऽ हखिन सर, गुड्डी टिक्कर सिंह के सगा साढ़ू के बेटी हे। आउ सर, अगुआ भी टिकरे सिंह हथिन। मम्मी के गोड़ धर लेलथिन तब मम्मी हमरा खातिर सब पुरनका दरद भुला के गुड्डी के बहू बनावे ले तैयार हे। ई सब अपने के कोरसिस आउ असिरवाद के फल हे।
                                              
                                                                                                           प्रभारी प्राचार्य
                                प्रोजेक्ट एम.पी.एस. कन्या
                                इंटर विद्यालय, हिसुआ.
----------------------------------------------------------------------------------

परियानी 
                
                                     पर कतरइ पर परवाज की
                                             
                                                                                                                                                                                                            परमेश्वरी
          
                कोय चीज के खामी उजागर करना आलोचना हे। गोस्सा में या घिरना में जे आलोचना हो हे, सेकरा परनिन्दा कहल जा हे। मगही में एकरा उतरा-चौली भी कहल जा हे।
 उतरा-चौली बेइमान आलोचना हे – दुसमन के लिए। मित्र के लिये इमानदार आलोचना ओकरा खामी ओकरा सामने रख देना ताके ऊ सुधर जाय। ऐसन ईमानदार आलोचना के सोवागत होवै के चाही। सेहे सेती कबीर दास कहलखिन –
   निन्दक नियरे राखिये, आंगन कुटी छबाय।
   बिन पानी साबुन, बिना निरमल करे सुभाय॥
 सचमुच ईमानदार आलोचना जीवन में चार चान लगा दे है। खास के साहित में तो बहुत जरूरी हे। आलोचना रचना के बनावे हे।
 उतरा चौली मनुस के सुभाव में बसल हे, मांस-मज्जा में समायल हे। एक मित्र जब दोसर मित्र से मिले हे, तो बात परनिन्दा से सुरूह होवऽ हे। अगर गलबात परनिन्दा से सुरूह नै भेल कोय कारन बस, तो अंत जरूर ओकरे से होत, या बीच में, जब आबे-आको रहत।
 मगही में एगो मोहवरा हे – एहना-मेहना मारना। जेकर माने है, बिना नाम लेने कटु निंदा करना। इतना ज्यादातर दुसमन के साथ होवऽ हे। ऊहो मने-मने समझ के, ओइसने जवाब दे हे।
 सुन्नर के सुन्नर कहना, आर कुरूप के कुरूप एकर नाम समालोचना हे। साहित के रचना के समालोचना होय के चाही। नै कि निन्दा या खाली आलोचना।
 ईमानदार आलोचना के एक उदाहरन देखहो – संसकिरीत के पंडित भगवान के आलोचना करऽ हथिन –
गंधः सुवर्णे, फलु भिक्षु दंडे, नकारि पुष्पं खलु चन्दनेषु विद्वान धनाढ्यं नतुः दीर्घजीवी, धातुः पुरा कोपि ना बुद्धि दो भूत।
 माने भगवान जब संसार बनाबो लगला तब सायत कोय बढ़ियां सलाहकार नै रखलका। बढ़िया सलाहकार रहने तो सलाह देत हल – सोना में सुगंध, केतारी में फल, चंदन में फूल, विद्वान के जादे दिन जीये के आउ धनगर होय के मुदा ई नै करि सकला। ऐसन होत हल तब कतना अच्छा....ई गलती भगवान से भेलन।
 जे चीज हमरा अच्छा लगे है, कोय जरूरी नै है कि ऊ चीज तोहरा भी अच्छा लगे। ऐसन खूब होवऽ हे। घी केकरे बहुत अच्छा लगे है, केकरे ओतने खराब। एक बेरी नामी-गिरामी चित्रकार पिकासो जानै ले एक लड़की के सुन्नर चित्र एक चौराहा पर लगा देलका। चित्र के नीचे लिखलका – जिनका इ चित्र के जे अंग सुन्नर लगो सेकरा पर चिन्ह लगा दा। कुछ दिन बाद ऊ चित्र के देखलका। देखै हथ चित्र के कोय अंग बिना चिन्हा के नै हे।
 ऊहे चित्र के साफ करि के फेर दोसर चौराहा पर लगाके नीचे लिखलका – ई चित्र के जे अंग कुरूप लगो सेकरा पर चिन्हा लगा दा। कुछ दिन मे उहे हाल।...चित्र के कोय अंग चिन्हा के बिना नै हल। ऊ असमंजस में पड़ गेला केकर बात मानी?
 से कलाकार के आतमालोचन भी करै के चाही। हम अप्पन बात कहऽ ही – हम अपने रचना के जब दोबारा देखऽ ही तब ढेर मनी गलती लगे हे। कभी-कभी पूरा रचने बेकार लगो लगे हे। ई बात हमरे साथ खाली नै हे। हिन्दी के बढ़ियां कवि सुमित्रानंदन पंत ‘पल्लव’ लिखला के बाद उनकरा लगो लगलन कि हाय रे। जनता ले हम कुछ नै लिखलों? तब लिखखिन – ‘‘ग्राम्या’’। ‘‘ग्राम्या’’ में अपसोच कैलखिन, कहलखिन –
 भारत माता ग्रामवासिनी। मिट्टी की प्रतिमा उदासिनी।
 ओतने नै, कवि से कहलखिन –
 ताक रहे हो गगन, शून्य नीलिमा गहन गगन।
 ताको भू को, स्वर्गिक भू को, मानव पुण्य प्रसू को।
 मगही आलोचना के सवाल पर हमरा कहना है कि – मगही के लोग हिन्दी के आलोचक आयात करै ले चाहऽ हथि। ऊ तो बेचारा अन्हा भोट हे, छो-पांच कि जाने? अंग्रेजी के लेखक छींकऽ हे तऽ इ छींको लगे हे। अप्पन रचना के समझे के तो एकरा लुरि नै हे। कोय बिदेस वाला जब कहऽ हे कि एकर रचना बेजोड़ हे, तब इ ओकरा फूलमाला चढ़ावो लगे हे। उदाहरन ले – रवि बाबू के साथ इहे भेलै। जब उनका नोबेल पुरस्कार मिललन, तब सब गरियाबै वाला माला पिन्हाबै ले गेलन। ओकर हाथ से माला ले को ओकरे पिन्हाबैत कहलखिन – इ माला तोरे लायक हे। हम्मर साहित आलोचना के ई मान दंड हे।
 वैसने अरूंधती राय के देखहो - जब तक ऊ भारत के लेखक के सुनाबैत रहल, तब तक कुछ नै। ‘दि गॉट ऑफ स्मॉल थिंग’ के बुकर पुरस्कार मिलला के बाद कि कहना?...
 हिन्दी कविता में निराला रबर छन्द लिख के एक करान्ती कैलका। उनकर देखसी में, साठ के दसक में, एक आंदोलन सन चलल। लोग नया-नया कविता करो लगला जेकरा में चालीस तरह के कविता लिखल गेल। ओत्ते तो आद नै हो, कुछ देखहो – जैसे – नई कविता, सुकविता, कुकविता, गद्य कविता, अकविता, बीट कविता आदि।
 निराला तुक तोड़लका, मुदा प्रवाह जिन्दा रखलका। उदाहरन ले उनकर ‘भिखारी’ आर ‘राम’ के सक्ति पूजा, देखल जा सके हे।
 साठ के दसक वाला चालीस किसिम के कविता कहां गेल, पता नै? ई केवल कविते के बात नै हे। कहानी में भी इहे भेल। साहित में अब प्रतीक-बिम्ब में बात चल रहल हे। जनता समझि नै रहल हे। लेखक परेशान हथ। काहे तऽ हम्मर कोय नै पढ़ै हे। जनते के मूरख कह रहला हे। अपना के नै देख रहला हे। जो ऊ अपना के देकोथि।
 प्रतीक-बिम्ब में बात करना कुछ नया नै । पहिलौ प्रतीक-बिम्ब में बात भेल है। नया प्रतीक-बिम्ब भी गढ़ल गेल। देखहो जयशंकर प्रसाद के –
 मुख कमल समीप सजे थे दो किसलय दल पुरइन के।








NAVYA DATA

ठेठ मगही शब्द के उद्धरण के सन्दर्भ में पहिला संख्या प्रकाशन वर्ष संख्या (अंग्रेजी वर्ष के अन्तिम दू अंक दोसर अंक संख्या तेसर पृष्ठ संख्या आउ अन्तिम (बिन्दु के बाद) पंक्ति संख्या दर्शावऽ हइ ।

कुल ठेठ मगही शब्द-संख्या 

ठेठ मगही शब्द (दसे ह तक):
272    दउगल (~ आना) ('ठीक हे । चलऽ हो, भैंस के हाँकऽ । घंटा दू घंटा में कोय गाम मिलवे करतइ ।' पतित दा सुरफरायत कहलका ।/ भैंस हँका गेल । आगू-आगू भैंस, पीछू-पीछू चरवाह । सूरज डूब गेल । अन्हार दउगल आ रहल हल ।)     
273    दम-दाखिल (पहुँचइ के समाद भेंटइते इन्द्रप्रस्थ विश्वविद्यालय के प्रोफेसर डॉ. आनन्द वर्धन गाड़ी लेले दम-दाखिल  भे गेला । टोली डॉ. आनन्द के साथे हुनखर आवास इन्दिरापुरम् पहुँचल ।)     (सारथी॰12:17:31:3.23)
274    दम्म सना (तभी माथा पर मोटरी लेने सोमरा दम्म सना हाजिर ! मोटरी नीचे रखके आग में हाथ सेदो लगलइ । शनीचर पुछलकइ - "मोटरिया में की हिकउ ?")    (सारथी॰12:17:17:1.12-13)
275    दम्म-दाखिल (= दम-दाखिल) (एक तुरी वारसलीगंज टीसन के दू नम्बर पलेटफारम पर ऊ खड़ा हला । एक नम्बर पलेटफारम पर हम आउ मिथिलेश जी दम्म-दाखिल होलूँ । ऊ जइसहीं देखलका, टप्प से कूद गेला लाइन पर । हमर अचरज के सीमा नञ् रहल जब देखलूँ कि एक्के टप्पा में चढ़ गेला पलेटफारम पर जइसे बेंग उछलो हइ । तहिये हम जानलूँ कि गुरु जी कुश्ती लड़वइया हला - नामी-गिरामी ।)    (सारथी॰12:17:35:1.13)
276    दल (= दाल) (कोय कहि रहल हल, "छहाछित गहिलवा मइया आ गेलथिन । देखलहीं, मुँहाँ में जइसइँ दल देलकइ कि मनकमना पूरा हो गेलइ । भाय, देवी-देवता में भारी जश हइ ।"; एक मुट्ठी ओकर मेहरारू के देवइत कहलका, "सबेरे नहा-सोना के सबसे पहिले पाँच दाना दल दुन्नूँ खा ले । रोज बिना नागा के साथ सुतिहें । जब तक दल खतम नञ् हो जाय, कहइँ आन-जान बंद । जो, तोर मनकमना पूरा हो जइतउ ।")    (सारथी॰12:17:11:3.28, 43)
277    दलदल (~ काँपना) (कहियो सबेरे उठ जा हल त दलदल कँपइत पहाड़ के पुरवारी ठइयाँ चउरगर पत्थर पर बइठ के रउद खइते रहऽ हल । ओजा गाँव के अउरो ढेर सा बुतरू-बानर से लेके बड़गर आदमी तक रउद सेंके हे ।)    (सारथी॰12:17:7:1.13)
278    दलपूड़ी (युवती बारी-बारी दुन्नूँ दने हाथ बढ़इते गेल आउ कभी पकवान, कभी कचौड़ी, कभी दलपूड़ी, कभी निमकी मिलइत गेल । ऊ युवती मुँह भी चला रहल हल आउ बचल अपन गोदी में रखते भी जा रहल हल ।)    (सारथी॰12:17:30:1.18)
279    दहाज (= जहाज) (चल्हवा के साँस घरघराए लगल । फिनो बड़बड़ाए लगल चल्हवा । "बेदामी ! ए बेदामी ... कुछ सुनइत हवऽ तोरा ? ... सुनऽ ... धेयान लगाके सुनऽ । दहाज आवे के अवाज आवइत हइ ... आवइत हइ राजा ।" सुनके चेहा गेलइ बेदामी ।)    (सारथी॰12:17:6:2.32)
280    दही (~ जमना) (हप्ते दिन बाद बीझना के बोलाके बाझो सिंह कहलन, 'अरे बीझना ! एन्ने देख रहलिअउ हे, बड़ी मनबढ़ू होल जाहीं । खेत-खंधा पर ध्याने नञ्, बैल-धुर उपासले, एक ड्राम चाउर फटके ले हइ ऊहो तोर माय सास पुतोह के हाथ में दहिए जम रहलउ हे । हमरा ई सब करवे ले दोसर मजदूर रखहीं पड़त त शादी-बियाह, मरी-गमी आउ डेढ़ कट्ठा घेवारी ... । सबसे चोथू हमरे बूझऽ हीं ।' बीझना के लगल कि बाझो सिंह अपन उकात दिखा रहल हे ।)    (सारथी॰12:17:23:1.17)
281    दाखिल-खारिज (हम्मर लोकनाथ बाबू के एन्ने चाल-ढाल, पहनावा-ओढ़ावा में बहुते बदलाव आ गेल ह । दोस-मोहिम आउ चौक-चौराहा पर उनखे चरचा हो रहल हे । ... दादा-भैया के बिलौक के काम रहे चाहे बैंक के, तुरते सधावे में लग जा हका । लोन-ऊन, दाखिल-खारिज अइसन पैरवी ले तुरते दौड़ जा हका ।)    (सारथी॰12:17:36:1.18)
282    दादनी (= अग्रिम राशि, पेशगी) (आसिन के महीना जब एकलगायत त्योहार मनावे ल परदेस से कमा-कमा के सब लौट रहल हल, पड़िया घर-दुआर, देवता-देवी छोड़के माउग-मरद, बाले-बच्चे अइँटाखोल जाय ले तैयार हे । एक जुटी पर दस हजार, ओकरा में पाँच हजार से बेसी दादनी, जे पहिलहीं अँचरा के खुँटी से ससर गेल हल । भट्ठा पर चढ़े घड़ी पाँच हजार से कमे हाथ लगल ।)    (सारथी॰12:17:20:1.17)
283    दाम-साठ (~ करना) (बीझना बजार से गुजर रहल हल कि फुटपाथ के एगो दोकान पर ठमकि गेल । अइना, कंघी, नारा, सेनुर, टिकुली, चूड़ी, लहठी आउ ऊहे 32 नम्बर जइसन ढेर जीनीस जहाँ-तहाँ टाँगल हल । दोकान पर पड़िया जइसन-जइसन ढेर लड़की भीड़ लगइले दाम-साठ करे में मसगुल ।)    (सारथी॰12:17:22:2.6)
284    दाया-माया (= दया-माया) (केतना उस्सठ होवऽ हे महाजन । तनिक दाया-माया नञ् । धिरका-धिरका के पइसा वसूलतो । गारी-गलौज तो मानऽ ओकर बपौती हे । मन नञ् पारे कि हाथ से पइसा छीन ले । देबइ घरी मेल्हा-मेल्हा के बोलतो कि कइसउँ ले ले । फेर लेला पर तो जइसे हुँड़ार-सियार हो जइतो ।)    (सारथी॰12:17:8:1.43)
285    दिन-गुन (~ तय होना) (दोनो तरफ से पसीन हो गेल । सब कुछ दिन-गुन तय हो गेल । बरियात सजल । हाय रे बरियात !)    (सारथी॰12:17:18:2.19)
286    दिन-दुपहरिया (हम्मर लोकनाथ बाबू के एन्ने चाल-ढाल, पहनावा-ओढ़ावा में बहुते बदलाव आ गेल ह । दोस-मोहिम आउ चौक-चौराहा पर उनखे चरचा हो रहल हे । ... बेसी मूड में रहऽ हका त चाय के साथ पकौड़ियो मँगा दे हका । कोय दमगर गनमान्य आ जाय पर उजर चाहे करिया रसगुल्ला के भी दौर चल जाहे । सबेरे आउ दिन-दुपहरिया के घर के बैठका पर चौकड़ी जमे से अलग ।)    (सारथी॰12:17:36:1.11)
287    दिमगगर (= दिमाग+गर) (एक हाँक पर लुझन हाथ जोड़ले, टेहुना से ऊपर झुकके 'जी मालिक !' कहऽ हल त रोम-रोम में वफादारी झलक जा हल । ई नयका पीढ़ी जनु काहे गुमनगर आउ दिमगगर होल जाहे । बाप के संस्कार पूत में नञ् आवे के मतलब जरूर कहँय कुछ पक रहल हे ।)    (सारथी॰12:17:21:1.9)
288    दियाँ (= दपर, दबर) (गद ~ बइठ जाना) (चानो का कहलका, "तों सब एजइ अन्हार में रूकि जो !" सब 'हउ' कहलक कि भैंस गद दियाँ बइठ गेल । चानो का कहलका, "जब बोलइबो, तबे सब अइहऽ ।")    (सारथी॰12:17:11:2.31)
289    दुन्नूँ (मन के पीड़ा आँख के लोर बनि गेल । ओकर लोराल आँखि तर दुन्नूँ नन्हकन के चेहरा घूमि गेल । ओकर करेजा खुंडी-खुंडी हो गेल । ऊ काँपि उठल । देह के रोइयाँ गनगना गेल - आज भी चूल्हा जरावे भर कमाय न भेल !)    (सारथी॰12:17:15:1.37)
290    दुमकना (आगू में गुरगेट हल । पतित दा के गाभिन भैंस ओकरे रूख कइले जा रहल हल । ई देखइत पतित दा के कलेजा मुँह के आ गेल । ऊ आव देखलका न ताव, बड़ी वेग से पानी काटले बढ़ऽ लगला जइसे कोय गाय अपन बछड़ू दने दुमकऽ हे ।)    (सारथी॰12:17:10:3.36)
291    देह-गात (अदमी आउ जनावर दुन्नूँ थकि के थउआ । कछार लउकऽ लगल ... जय गंगे ... अब की ! / कछार पर सब थकि के चितंग । किनखो देह-गात के होश-हवाश नञ् । पीड़ा से अंग टूट रहल हे ।)    (सारथी॰12:17:11:1.5)
292    दोगनाना (भूख से सब व्याकुल हलन । सबके भूख आउ दोगना गेल, काहे कि जेकर असरा में भूख सुसुप्त हल, ऊहे अलोप गेल । तेल घटला से दीप के लौ भड़कि उठऽ हे, ओइसइँ कलौ हेरइला से सबके भूख धधकि उठल ।)    (सारथी॰12:17:11:1.23)
293    दोगली (~ गाय) (केसर महतो कहो हलथिन, 'बेचारा कापो भइया ... ।' आझ कापो चा 'बेचारा' हो गेलथिन । अट्ठारह बीघा के जोतदार कापो चा - आझ बेचारा । दू जोड़ा हाथी नियन बैल, दू गो दोगली गाय, एगो गुजराती भैंस गोंड़ी पर शोभो हलइ कापो चा के । देवना बराहिल ... ई कड़कड़िया मोंछ, छोफिट्टा जुआन, सिलेब रंग एकदम पकिया ।)    (सारथी॰12:17:13:1.23)
294    दोमना (हम हनुमान मंदिर में फर्श पर लोघड़ि गेलूँ । फुर-फुर हावा लगि रहल हल । थकान के चलते हमरा नींद दोम देलक । साँझ के ऊहे बाबा जगइलन, 'उठ उठ हो,  बड़े सरकार आ रहलखूँ हे ।')    (सारथी॰12:17:27:1.32)
295    दोलची (ओकर माय अपराधी भाव से बूढ़ा के आँख में झाँकलन आउ बेटी के हौले डाँटइत अपन गोदी में खींच लेलन । ऊ बच्ची के गील चड्डी उतारि के बगल धैल अपन प्लास्टिक के दोलची में डाल देलन ।)    (सारथी॰12:17:25:1.2)
296    दौरा (दे॰ दउरा) (बाझो सिंह बढ़-चढ़ के खरच-बरच कर रहला हल । चौड़ा पाड़ वाला कथई रंग के दू गो साड़ी, सिलल-सिलावल साया-बिलौज, तीन भर के पायल, रंगन-रंगन के चार डिब्बा चूड़ी, अलता, अइना, कंघी, पाउडर दौरा नियर साज के पेठा देलन हल ।)    (सारथी॰12:17:21:1.37)
297    धउड़ना (दे॰ धउगना) (जब जंगल में सड़क बने लगल त देह पर तनि रोगन चढ़ल । सब जन्नी-मरद, हियाँ तक कि छोट-छोट बाल-बुतरू से लेके अधअदमी तक के काम मिल गेल हल । सड़क बनावे में ठिकेदार आउ ओकर आदमी मजूर खोजे खातिर गाँव-गाँव धउड़ऽ हल ।)    (सारथी॰12:17:8:2.6)
298    धपधप्पी (= तेज गति से चलने से कदमों की आहट) (रात में कत्तेक टरक, बस रूकऽ हे । रात भर चूल्हा जरते रहऽ हे । गली-गुच्ची में अन्हारो में धपधप्पी होते रहऽ हे । ओकर माथा झनझना गेल आउ लगल कि गली के धपधप्पी सुनके नीन टूटल आउ बूढ़-पुरनियाँ के बात कान में गूँजे लगल - "अब हमनी सब के सत-पत उठइत जा रहल हे । कोय कहतो-महतो नञ् । छँउड़िन ठिठियाल चलऽ हइ ।")    (सारथी॰12:17:9:2.12, 14)
299    धाड़ा (शनीचर पुछलकइ - "मोटरिया में की हिकउ ?"/ सोमरा बोलल, "चिनियाबेदाम ।"/ शनीचर ओकरा हाथ से उठाके देखलकइ - मानो तौलइत कहलकइ, 'लगऽ हइ पाँच सेर से ऊपर हइ । एक धाड़ा ने हो जाय ?)    (सारथी॰12:17:17:1.20)
300    धिरकाना (= धमकी देना) (केतना उस्सठ होवऽ हे महाजन । तनिक दाया-माया नञ् । धिरका-धिरका के पइसा वसूलतो । गारी-गलौज तो मानऽ ओकर बपौती हे । मन नञ् पारे कि हाथ से पइसा छीन ले । देबइ घरी मेल्हा-मेल्हा के बोलतो कि कइसउँ ले ले । फेर लेला पर तो जइसे हुँड़ार-सियार हो जइतो ।)    (सारथी॰12:17:8:1.43-44)
301    नउका (= नयका, नया) (महुआ कत्तेक दिन से टपक रहल हे । ई समय में पूरा इलाका महमह करे लगऽ हे । महुआ के महक से मन भर जा हे आउ फेर पुरनका महुआ भी ताजा हो जाहे । नउका महुआ के महक से मन जब बउँखऽ हे त आदमी पुरनका महुआ निकाल के रात-विरात तक सिझइते रहऽ हे ।)    (सारथी॰12:17:9:2.34)
302    नज्जर (= नजर; दृष्टि) (केतना उस्सठ होवऽ हे महाजन । तनिक दाया-माया नञ् । धिरका-धिरका के पइसा वसूलतो । ... घर-अंगना हिअइतो । बेटी-बहू पर नज्जर गड़इतो । हिसाब-किताब में जित्ते गाय गिले ले तइयार ।)    (सारथी॰12:17:8:1.49)
303    नटलील्ला (नेटुआ के नाच आउ मानर के थाप तो मुसहरी से उपहिए गेल । ओकर जगह बैंजो के धुन पर ताशा के थाप, साथ में लौंडा ... । जीन्स ढिल्ला करऽ, नटलील्ला करऽ आउ 'चोलिया के हूक लगा द राजा जी' जइसन संगीत के साया में शादी संपन्न ।)    (सारथी॰12:17:21:1.47)
304    नतीजा (~ करना = परेशान करना) (पड़िया तो घरे आके खटिया पर ढह गेल आउ भोकार पार के काने लगल । ऊ मने-मन बीझना आउ बाझो सिंह में फरक जोड़े लगल । बीझना ! हम्मर भतार ! ... मोछमुतवा के जनु के सहका देलकइ कि बियाह के बाद से नतीजा कर रहल हे । आउ बाझो सिंह ! ओकर आँख समांग बिला जाय निपुतरा के । आझ हमरा कोय करम के नञ् छोड़त हल ।)    (सारथी॰12:17:23:2.46)
305    ननकिलाट (हम्मर लोकनाथ बाबू के एन्ने चाल-ढाल, पहनावा-ओढ़ावा में बहुते बदलाव आ गेल ह । ... परसों ऊ मटका के कुरता, ननकिलाट के चूड़ीदार पइजामा पहिनले आउ ऊपर से बंडी डालले चाय दोकान पर पहुँचला ।)    (सारथी॰12:17:36:1.30)
306    ननद-भोजाय ('रोज चरावे में की हइ । तों घर के काम करहीं, हम चरइबइ ।' - 'हूँ, घर के काम ! ननद-भोजाय दू-दू गो मिलके काम रहऽ हे आउ एतना बड़ाय । हम तो एकल्ले ने गोरूअन के चरावऽ हिअउ । साँझ के पत्ता भी ले-ले आवऽ ही, रात में खिलावे खातिर । तों कइले हें ?' बात ई हे कि सउँसे गाँव के जनावर एक्के सहेर में चरऽ हे । तिलका के खेले के भी समय मिल जा हे ।; ओकर हालत देखके बाऊ बोललन, 'घर के याद आवऽ हउ ? होवऽ हइ हो, पहिले-पहिल ने जा रहलहीं हे, एहे लेल । घबड़ाय के बात नञ् हइ हो । घर में दू गो ननद-भोजाय हइये हइ । गाय-गोरू के घास गढ़के खिलावत नञ् । समद देलिए हे । भूखल गोरू पग्गह तोड़ दे हे ।')    (सारथी॰12:17:7:2.1, 9:3.20)
307    नन्ना (= नान्ना; नाना) (हाँ ... हाँ ! बोल बिटिया ... बोल - नान्ना ! बोल, बोल नान्ना ! बच्ची खुशी से किलकइत कभी माय के देखे त कभी बुजुर्ग के । ओकरा दू दुधिया दाँत उगि आल हल । ओकरे चमकावइत ऊ किलकल ... आउ चनकइत बोलल - नन्ना ! नवयुवती माय आउ बुजुर्ग दुन्नूँ निहाल हो गेलन ।)    (सारथी॰12:17:25:2.1)
308    नन्हकन ('नन्हका' का बहु॰) (मन के पीड़ा आँख के लोर बनि गेल । ओकर लोराल आँखि तर दुन्नूँ नन्हकन के चेहरा घूमि गेल । ओकर करेजा खुंडी-खुंडी हो गेल । ऊ काँपि उठल । देह के रोइयाँ गनगना गेल - आज भी चूल्हा जरावे भर कमाय न भेल !)    (सारथी॰12:17:15:1.37)
309    नरकटिया (गंगा के दुन्नूँ किछार लबालब ! पाट फैलके एतबड़ गो हो गेल कि ऊ किछार तनियो नञ् जनाय ! गंगा के पानी सोता से बहइत खेत-खंधा में घुसऽ लगल । लहलहायत जिनोर, नरकटिया, चीना, कौनी के फसील गंगा के पानी अइसइँ निंगलऽ लगल जइसे भुक्खल राछसीनी टोनगर शिकार के ।)    (सारथी॰12:17:10:1.20)
310    नरभसाना (एक रोज डॉ॰ शंभु फोन कइलथिन - 'किरण जी, कारू गोप चल गेलथुन ।' उनखर भरभराल अवाज सुनके ई पूछे के बउसाव नञ् परल कि ... 'कहाँ ... ?' दिमाग सनसनाय लगल, माथा घूमो लगल ... देह थिरा गेल ... नरभसा के आँख मुन लेलूँ ।)    (सारथी॰12:17:34:1.19)
311    नान्ना (= नाना) (ऊ बच्ची के बुट्टी भर के मुट्ठी अपन हाथ में थामि रखलक हल आउ थोड़े झुकइत बच्ची के चेहरा से अपन मुँह सटा के हौले-हौले, आगू-पीछू झुकि-झुकि के बुजुर्ग दने इशारा करि के ओकर जुबान से बोलावे के जतन करि रहलन हल - बोल बुनियाँ ... नान्ना ! बोल ... नान्ना ! बुजुर्ग के चेहरा ममता के उजास फेंकइत खुशी से झलमल-झलमल करि रहल हल ।)    (सारथी॰12:17:25:1.25, 26)
312    नापल-जोखल (सपना भी उकाते के देखके उड़ान भरऽ हे, एकदम नापल-जोखल । घोड़ा पर सवार राजकुमार महल के अँटारी से झाँकइत राकुमारी के गोदी उठाके फुर्रऽऽऽ जइसन सपना भला बीझना के आँख पर कहाँ से बइठत, मुदा ओकर सपना भी कम अजगुत नञ् रहऽ हल ।)    (सारथी॰12:17:20:3.38-39)
313    नारा (बीझना बजार से गुजर रहल हल कि फुटपाथ के एगो दोकान पर ठमकि गेल । अइना, कंघी, नारा, सेनुर, टिकुली, चूड़ी, लहठी आउ ऊहे 32 नम्बर जइसन ढेर जीनीस जहाँ-तहाँ टाँगल हल । दोकान पर पड़िया जइसन-जइसन ढेर लड़की भीड़ लगइले दाम-साठ करे में मसगुल ।)    (सारथी॰12:17:22:2.3)
314    नावा (= नाया; नया) (तहिया से कहियो होटल के रोटी त कहियो सालन आउ अइसइँ कुछ ने कुछ आवे लगल । तिलका पूछे त सब के एक्के जवाब । एक दिन भउजी के नावा लाल रंग के साड़ी देख के चउँकल । ऊ दिन कुछ नञ् पूछ सकल ।)    (सारथी॰12:17:9:2.28)
315    नितरो-छितरो (कापो बाबू के नजर दूर लहलहाइत धान के गहराइल आउ संस्कार बस शरम से झुकल बाली पर अँटक गेल । भर छाती के बाउग धान देखके नितरो-छितरो हो जा हल मन ।)    (सारथी॰12:17:13:2.14)
316    निपुतरा (एक जुटी पर दस हजार, ओकरा में पाँच हजार से बेसी दादनी, जे पहिलहीं अँचरा के खुँटी से ससर गेल हल । भट्ठा पर चढ़े घड़ी पाँच हजार से कमे हाथ लगल । ओकरा पर ऊ निपुतरा बाझो सिंह महीना दिन से आँख गड़इले जब बागीबरडीहा टीसन पर ऊ छेक लेलक, सब लूर-बुद्धि हेरा गेल । एगो सिंघाल पाठा तो खूँटा से खोलिए लेलक हल, बत्तीस सौ रुपया ऊपर से टांकले । "ले जो रे निपुतरा" बुदबुदाल आउ अचरा से खोल के बत्तीस सौ रुपैया गिन देलक ।; पड़िया, बाझो सिंह आउ बत्तीस नम्बर में ओझराल बीझना के कान सनसनाय लगल, 'हम्मर कोय कसूर नञ् हे । हम तो निपुतरा बाझो सिंह के कुमारे में देखवो नञ् कइली ।')    (सारथी॰12:17:20:1.20, 26, 22:2.21)
317    निपुतरा (पड़िया तो घरे आके खटिया पर ढह गेल आउ भोकार पार के काने लगल । ऊ मने-मन बीझना आउ बाझो सिंह में फरक जोड़े लगल । बीझना ! हम्मर भतार ! ... मोछमुतवा के जनु के सहका देलकइ कि बियाह के बाद से नतीजा कर रहल हे । आउ बाझो सिंह ! ओकर आँख समांग बिला जाय निपुतरा के । आझ हमरा कोय करम के नञ् छोड़त हल ।)    (सारथी॰12:17:23:2.48)
318    निमाहना (बाऊ के लगल जइसे तिलका अब बुतरू नञ् हे । समझावइत कहलन, "ईम साल केसरी के निमाह दिअइ तब भार हौला हो जाय । जुगाड़ बइठे तब ने । हम तो दोवाहो खोज रहलिए हे ।")    (सारथी॰12:17:8:3.11)
319    निहोरा-पाती (ई दुनो ओने निहोरा-पाती में लगल हल तब तक ओने ओकर मरीज दम तोड़ चुकलइ हल ।/  आखिर लहाश घर लाको सब विध-वेहवार करके मँड़रिया पर जला देलक । तेरह दिन में घरजाना करके पाक हो गेल ।)    (सारथी॰12:17:18:3.52)
320    नून-रोटी (मन के पीड़ा आँख के लोर बनि गेल । ओकर लोराल आँखि तर दुन्नूँ नन्हकन के चेहरा घूमि गेल । ओकर करेजा खुंडी-खुंडी हो गेल । ऊ काँपि उठल । देह के रोइयाँ गनगना गेल - आज भी चूल्हा जरावे भर कमाय न भेल ! हे भगवान ! काहे लक्ष्मी मइया ? केकरो छप्पर फारि के त केकरो नून-रोटी भी नञ् !)    (सारथी॰12:17:15:1.42)
321    पंद्रहियाँ (बाझो सिंह के हरवाहा लुझन अप्पन जिनगी खपा देलक ड्योढ़ी पर । एक रोज सानी लगइते नयका बिरनामा भैंसा दुन्नू टाँग के बीच सींग घुसा के अइसन पटका मारलक कि फेन ऊ नञ् उठल । एक पंद्रहियाँ से जादे खटिया पर पड़ल-पड़ल सौंसे देह बेड सोर से भर गेल तब लुझन बोलावे लगल मौत के ।)    (सारथी॰12:17:20:1.35)
322    पग्गह (= पगहा) (ओकर हालत देखके बाऊ बोललन, 'घर के याद आवऽ हउ ? होवऽ हइ हो, पहिले-पहिल ने जा रहलहीं हे, एहे लेल । घबड़ाय के बात नञ् हइ हो । घर में दू गो ननद-भोजाय हइये हइ । गाय-गोरू के घास गढ़के खिलावत नञ् । समद देलिए हे । भूखल गोरू पग्गह तोड़ दे हे ।')    (सारथी॰12:17:9:3.22)
323    पच् दनी (नरेन्दर सोचऽ हे - ठगबनीजी के घोषणा ! गरीब के पूछ कहउँ नञ् । बड़का लेल विज्ञापन । पैसा-वलन के पूछ । ऊ ई अंधेर व्यवस्था पर पच् दनी थूक दे हे ।)    (सारथी॰12:17:16:1.10)
324    पछियाही (अगहन महीना के छोटगर दिन चार बजल कि साँझ भरल । लरम-लरम जाड़ा में सुरूज के लरम-लरम किरण पछियाही टोला में समा रहल हल ।)    (सारथी॰12:17:20:2.40)
325    पटकम-पटकी (= पटका-पटकी) (एन्ने लालटेन के बरनल में करासन चढ़ गेल हल । भभक-भभक के कभी तेज त कभी मद्धिम अन्हार आउ इंजोर में पटकम-पटकी । भभकते-भभकते लालटेन बुता गेल ।)    (सारथी॰12:17:21:2.36)
326    पटपटाना (संयोग बूझऽ, ऊ गाँव में हैजा फैल गेल । आदमी चील-कौआ नियन पटपटाय लगल । गाँव वलन के चनका-बुन छिटकल - 'हो न हो, ऊहे पगलवा के करामात रहे । बुझा हउ पहुँचल फकीर हलउ ... खोज । ऊहे आहि-उपाय करतउ ।' फिन की हल, आदमी खिंड़ल । यमुना सिंह के पकड़ि के लावल गेल । ऊ चौपट्टी गाँव घूम गेला । सुनऽ ही, महामारी थमि गेल ।)    (सारथी॰12:17:27:3.35)
327    पटवारी ("ई तो ठीके कहऽ हो कापो भइया । एतना दिन से जोत-कोड़ रहलिअइ हे, एगो अपनापन के बोध हो गेलइ हे । ई खेत, ई बगइचा, ई गंगकिनारी, ई आर, ई अलंग, सभे कुछ अपना लगो हे । दू अंगुल आरी ले फौदारी हो गेलइ हल भइया । बाकि ... " एगो थक्कल-हारल सिपाही नियन कहलका पटवारी जी । / "याद हो ने पटवारी जी, खेते ले ने महेसरा दुसाध के मूड़ी काट लेलहो हल । सौंसे गाम साथ देलको हल । ई अलग बात हइ कि तों केसवा जीत गेलहो, बाकि केतना दिन जेल में रहलहो हल ?")    (सारथी॰12:17:13:3.13, 15)
328    पटेंगन (बरियात देखके गाँव के लोग सिहा गेल । नेटुआ के नाँच । हाय रे नाँच ! कमाल के नाँच हलइ ! कुटुम समितगर हलइ । खूब खियैलकइ - सूअर के मांस-भात । दारू-ताड़ी के नदी बहा देलकइ - जे जत्ते खा ! जत्ते पीयऽ ! बरियात पीको ओघड़ गेला जे जहाँ के तहाँ पटेंगन ।)    (सारथी॰12:17:18:2.43)
329    पट्टेदार (साँझ के महरानी थान में मिटिंग लगल । गाम के जेठ-रैयत, बटइदार आउ पट्टेदार सभे जुटलथिन हल - भागवत बाबू, तिरपित बाबू, रामशरण बाबू, एकादश बाबू, मनीजर साहेब, पटवारी जी, तोखी सिंह, दशरथ सिंह, कापो सिंह, किसुन महतो, रामस्वरूप पांडे, ओगैरह तीनो टोला के लोग ।)    (सारथी॰12:17:13:2.31)
330    पतलडेर (सोमरा अप्पन छोटका अँखिया से देखलकइ, बड़का मूँद के,  कहलकइ, "हमरा तो दुन्नो से लखा दे हइ बाबू ! तब हमरा काना कइसे कहलहीं ?" शनीचर कहलकइ, "तों कान नै हहीं, डेर हहीं । मौगी होतउ पतलडेर । देखतउ तोरा, लगतउ दोसरा के देखब करऽ हइ । देखतउ पूरब, तब लगतउ दक्खिन देख रहलइ ह आर कि !"; लड़की देखो लगला । मिले तो जादातर काना  ले कानी । ई तो तइये हलइ मुदा ई बढ़िया कद-काठी-सोलिट देह वाली चाहऽ हलखिन से नै मिल रहल हल । आखिर उहे मिल गेल । तनी बेटवे नियर पतलडेर । बान्हि के कि कहना ? ... घोड़ कटार बान्हि । कार कसौटी पाथल सन । ओकरा में हीरा के चमक जइसे भीतर से फूल रहल हे ।)    (सारथी॰12:17:18:1.54, 2.14)
331    पत्तर (भोरगरे जानवर खुट्टा से खुल गेल । सबके हाथ में तेल पिलावल लाठी, जेकरा में पत्तर ठोकल, गोवा लगल । गंगा के किछार पर भीड़ जमा होवऽ लगल ।)    (सारथी॰12:17:10:2.7)
332    परवर (= परवल) (नहा-धो के तैयार भेलूँ त भोज के पंगत लग गेल । चूड़ा, दही, चीनी के मगहिया भोज । ऊपर से जी फेरन परवर के भुंजिया ।)    (सारथी॰12:17:31:3.28)
333    पराना (= भागना) (चानो का गरजला, "अबकी लाठी में सुरधामे ! हमरा चीन्हलें कि नञ् ?' भगत त हक्का-बक्का ! ई फेन लाठी उसाहलका, "टुकुर-टुकुर की ताकऽ हें ? चीन्हलें कि दिअउ फेन लाठी ?" लाठी से भी जादे खतरनाक इनखर गोसाल चेहरा बुझा रहल हल । भगत के भूत परा गेल । भीड़ खुसुर-फुसुर करे लगल ।)    (सारथी॰12:17:11:2.46)
334    पलटौनी (ओकर माय अपराधी भाव से बूढ़ा के आँख में झाँकलन आउ बेटी के हौले डाँटइत अपन गोदी में खींच लेलन । ऊ बच्ची के गील चड्डी उतारि के बगल धैल अपन प्लास्टिक के दोलची में डाल देलन । ऊ बच्ची के दोसर चड्डी न पेन्हइलन । के जाने ओकरा पास दोसर पलटौनी हल कि नञ् ?)    (सारथी॰12:17:25:1.4)
335    पल्लह (सोमर कलकत्ता चल आयल । ... कोय तरह से पेट चलइ लायक एक दोकान में नौकरी लग गेल । काम करो लगल । मुदा डाल के छूटल बानर आर घर के छूटल आदमी पल्लह नै पावऽ हइ, से हाल । कलकत्ता के पानी एकरा नै सूट कइलकइ, बेमार हो गेलइ ।)    (सारथी॰12:17:19:3.12)
336    पहनावा-ओढ़ावा (हम्मर लोकनाथ बाबू के एन्ने चाल-ढाल, पहनावा-ओढ़ावा में बहुते बदलाव आ गेल ह । दोस-मोहिम आउ चौक-चौराहा पर उनखे चरचा हो रहल हे ।)    (सारथी॰12:17:36:1.2)
337    पहमे (पहिले ठीकेदार गाँव-गाँव जाके आदमी तलासऽ हल । मुदा अब जंगल दने नञ् जा हे । अदंक भर गेल हे । बाहरी आदमी एकदम नञ् अइतो । गामे के आदमी पहमे समाद जइतो आउ काम पर जाय वलन सब झोंड़ के झोंड़ शहरे अइतो । समाद देवे वला आदमी के सब कुछ समदल रहऽ हे । मर-मजूरी के सब बात तय ।)    (सारथी॰12:17:9:1.20)
338    पहुरा (सोमर कहलकइ, "तब कर दहीं काहे नै बाबू ?" शनीचर कहलकइ, "बियहवा करभीं तब सातो पहुरा बिक जइतउ । बड़ी खतगर सुगरी खोजके लइलिअउ हे । एकर माय बारह बच्चा बियावऽ हइ, एक बेरी में देखऽ हीं, पहिलठ में सात बच्चा बिअइलइ । सोचलिअइ हल - पाँचो के खस्सी खोला देबइ । दू गो सुगरी अगिला साल मोखि जइतइ । बस झरइत नै झरतइ । खसिया के बेचके अगिला साल तोर बियाह ।'; सोमरा कहलकइ, "तब छोड़ दे बाबू । हमर पहुरे बिक जायत, तब हम नै बियाह करब ।"; सोमरा कहलकइ, "तब जल्दी बियहवा कर दहीं बाबू । बिक जाय पहुरा कोय फिकिर नै ।")    (सारथी॰12:17:18:1.13, 21, 35)
339    पाछूहिया (आगू सोमरा हेलल, मागु से कहलक - लुगवा ऊपरि करि लिहें, तों हमरा से नाटा हहीं, सड़ीवा भींग जइतउ ! जब पूरा बीच आयल तब औरतिया पूरा कपड़ा पेट पर चढ़ा लेलक । सोमरा पीछे घूम के देखलक । मौगी कुरोध के बोललइ, "दुर्रर्र ने जाय छुछुन्नर ! ... हम बे नगन होल जाही । ई पाछूहिया को की देखऽ हीं ?" सोमरा कहलकइ, "अरे देखऽ हिअइ - हमर सातो पहुरा कहाँ हइ ?")    (सारथी॰12:17:18:3.4)
340    पिरकी (लुझन चार दिन से आँख नञ् खोललक । खाना-पीना भी बंद । बीझना के माय अँचरा पसार के बोलल - "हे देवता, देवी, गाम गोसइयाँ, पान के पिरकी फेंक देही चाही निंगल जाही ! हे बीझना के बाऊ ! अब केकर असरा देख रहलऽ हे ... !" लुझन के चेहरा से दरद के भाव उपहि गेल ।)    (सारथी॰12:17:20:2.8)
341    पिलावल (तेल ~ लाठी) (भोरगरे जानवर खुट्टा से खुल गेल । सबके हाथ में तेल पिलावल लाठी, जेकरा में पत्तर ठोकल, गोवा लगल । गंगा के किछार पर भीड़ जमा होवऽ लगल ।)    (सारथी॰12:17:10:2.7)
342    पिलुआ (= छोटा बच्चा) (अब लाली धपे लगल हल । रतचलवन जानवर कोर पकड़ लेलक हल । खाली सियार, वनबिलाड़ या खिखिर धउगइत-भागइत एन्ने-ओन्ने झलक जा हल । सियार या वनबिलाड़ डगर काटलक त बाउ थुकथुका के आगू बढ़इत बुदबुदाय लगऽ हल - 'या जंगलिया माय, तनि सहाय रहिहऽ । एगो पिलुआ साथ हको । अइते पाठी चढ़इवन ।')    (सारथी॰12:17:7:3.7)
343    पुछार (ओकर दुन्नूँ बुतरू आके दुइयो पट्टी लिपटि गेल । ऊ थकान अउ उदासी भूलि के चिलकन में ओझरा गेल । / 'बाऊ ! हमरा भइया मारलको ।' / 'नञ् बाऊ ! ई झुट्ठे कहऽ हो !' / 'चलहीं त मइया से पुछार करा दे हिअउ ।' / 'तोहीं ने पहिले ढकललहीं ?' / 'तों मुँहाँ दुसलहीं, तब ने ढकललिअउ ।')    (सारथी॰12:17:15:2.17)
344    पुरइनी (संसार में रहके भी एकर कारिख से बच्चल, पुरइनी के पात नियन कादो से अनछुअल । कहियो उनखर मुँह से कोय फूहड़ गप्प या कुबोल या गोसायल बोली हम नञ् सुनलूँ ।)    (सारथी॰12:17:34:3.43)
345    पूड़ी-बुनिया ("आह ! न आवल चाहित हलइ । लोग के कहे में आ गेली । सोचइत हली कि कम्बल मिलला पर जाड़ा ठीक से कटत । भर हिन्छा पूड़ी-बुनिया खायब ... बाकिर ... ।" पछतावे लगल बेदामी ।)    (सारथी॰12:17:6:1.15)
346    पेन्हावा-ओढ़ावा (एक रोज डॉ॰ शंभु फोन कइलथिन - 'किरण जी, कारू गोप चल गेलथुन ।' उनखर भरभराल अवाज सुनके ई पूछे के बउसाव नञ् परल कि ... 'कहाँ ... ?' दिमाग सनसनाय लगल, माथा घूमो लगल ... देह थिरा गेल ... नरभसा के आँख मुन लेलूँ मुदा आँख के आगू उनखर मोहिनी रूप, पेन्हावा-ओढ़ावा आउ सबसे जादे उनखर खुँट्टी केतारी के जड़ी जइसन मीठगर बोली आकार लेवो लगल ।)    (सारथी॰12:17:34:1.21)
347    पोरगर-पोरठगर (~ लकड़ी) (बाऊ जी परदेस आउ बस बाल-बच्चे घर में । ... गरमी के दिन में बीड़ी के पत्ता तोड़ऽ हे । अइसे सब मिलके लकड़ी चूनऽ हल । पोरगर-पोरठगर लकड़ी नञ् काट पावऽ हल । ई लेल झाड़ियो-झूरी चून ले हल । ओकरे में से चून-बिछ के कहियो मइया हाट पहुँचा दे हल ।)    (सारथी॰12:17:8:1.21)
348    फट्टल-चिट्टल (साँझ के ऊहे बाबा जगइलन, 'उठ उठ हो,  बड़े सरकार आ रहलखूँ हे ।' हम हड़बड़ा के उठ गेलूँ । उनखे दर्शन ले त हमर आँख तरसि रहल हल । देखऽ ही त पाँच साढ़े पाँच फीट के लमहर पक्कल बाल-दाढ़ी, दुन्नूँ ठेहुना पर फट्टल-चिट्टल कपड़ा लपेटले खाली गोड़ में पायल, नाक में बुलाकी, माथा में चन्दन, कान में कनबाली पेन्हले चार-पाँच चेला-चाटी साथ सरयू तट से चलल आब करऽ हथ ।)    (सारथी॰12:17:27:1.37)
349    फरछो-फुरछी (जइसहीं गुरु जी माइक के सामने खड़ा होवो हला, मैदान फरछो-फुरछी । फिन गुरु जी दमाही करो लगो हला - 'तोहर जिनगी सुधर जइतउ रे मैना नटराज नियन' । सभा सन्न । सुनेवला के चेहरा खिल जा हल ।)    (सारथी॰12:17:34:3.25)
350    फसील (दे॰ फसिल) (गंगा के दुन्नूँ किछार लबालब ! पाट फैलके एतबड़ गो हो गेल कि ऊ किछार तनियो नञ् जनाय ! गंगा के पानी सोता से बहइत खेत-खंधा में घुसऽ लगल । लहलहायत जिनोर, नरकटिया, चीना, कौनी के फसील गंगा के पानी अइसइँ निंगलऽ लगल जइसे भुक्खल राछसीनी टोनगर शिकार के ।)    (सारथी॰12:17:10:1.20)
351    फारिग (दे॰ फरागत) (हम धार संग तइरइत पलटि के देखली, सब नहा-नहा के फारिग हो चुकलन हल ।)    (सारथी॰12:17:27:1.8)
352    फुर-फुर (~ हावा) (हम हनुमान मंदिर में फर्श पर लोघड़ि गेलूँ । फुर-फुर हावा लगि रहल हल । थकान के चलते हमरा नींद दोम देलक । साँझ के ऊहे बाबा जगइलन, 'उठ उठ हो,  बड़े सरकार आ रहलखूँ हे ।')    (सारथी॰12:17:27:1.31)
353    फुलंगी (कहियो सबेरे उठ जा हल त दलदल कँपइत पहाड़ के पुरवारी ठइयाँ चउरगर पत्थर पर बइठ के रउद खइते रहऽ हल । ओजा गाँव के अउरो ढेर सा बुतरू-बानर से लेके बड़गर आदमी तक रउद सेंके हे । नीचू में खेत आउ तनि ऊपर में चउड़गर जगह । तेकर ऊपर पहाड़ के फुलंगी ।; कवि-गोष्ठी में जब सुनताहर उबो लगो हलो, झुको लगो हला, तउ गुरु जी के बोलावल जा हल - 'जाग गे बहिना, तोड़ अपन निन्दिया ।' की पता हल कि हमनी के जगाके ई अपने सुत जइता ... गढ़गर नीन में, ... लमहर नीन में । आझ ऊ अपन खोंता फुलंगी पर बना लेलका ।)    (सारथी॰12:17:7:1.20, 35:1.36)
354    फेद-फेदी (बात ई हे कि सउँसे गाँव के जनावर एक्के सहेर में चरऽ हे । तिलका के खेले के भी समय मिल जा हे । सहेर के देखइ लेल फेराफेरी बाँध दे हे आउ गोरखिया सब मारे गुल्ली-डंडा, फेद-फेदी आउ कहियो हाथी-घोड़ा के खेल ।)    (सारथी॰12:17:7:2.9)
355    फेरन (जी ~) (नहा-धो के तैयार भेलूँ त भोज के पंगत लग गेल । चूड़ा, दही, चीनी के मगहिया भोज । ऊपर से जी फेरन परवर के भुंजिया ।)    (सारथी॰12:17:31:3.28)
356    फौदारी ("ई तो ठीके कहऽ हो कापो भइया । एतना दिन से जोत-कोड़ रहलिअइ हे, एगो अपनापन के बोध हो गेलइ हे । ई खेत, ई बगइचा, ई गंगकिनारी, ई आर, ई अलंग, सभे कुछ अपना लगो हे । दू अंगुल आरी ले फौदारी हो गेलइ हल भइया । बाकि ... " एगो थक्कल-हारल सिपाही नियन कहलका पटवारी जी ।)    (सारथी॰12:17:13:3.11)
357    बउँखना (दे॰ बौंखना) (महुआ कत्तेक दिन से टपक रहल हे । ई समय में पूरा इलाका महमह करे लगऽ हे । महुआ के महक से मन भर जा हे आउ फेर पुरनका महुआ भी ताजा हो जाहे । नउका महुआ के महक से मन जब बउँखऽ हे त आदमी पुरनका महुआ निकाल के रात-विरात तक सिझइते रहऽ हे ।)    (सारथी॰12:17:9:2.35)
358    बउखल (= बउँखल) (उनखर नजर गोपाल-माय के सेनूर भरल मांग पर जाके ठहर गेल । आँख में याद के बादर उमड़ल-घुमड़ल आउ दू बून पानी बरसा देलक ... रंथी पर ... । / 'राम नाम सत्त हे - सबके इहे गत्त हे ।' / आझ भोरहीं से कापो चा के मन बउखल हल ... कहलखिन हल - "ऐं हो, हमरा अगिया के देतइ ?")    (सारथी॰12:17:14:3.36)
359    बजब (झुनकी के एगो सरंगी हल । एक दिन अपन माय के सरंगी देवइत कहलन, "हले, ई सरंगिया रखि दे । हम कनउ से अइबउ ने त ई अपने-अपने बजऽ लगतउ ।" कहि के घर से निकलि गेला । माय ओकरा कोठी पर रखि देलथी । दू-चार दिन के बाद एक दिन सरंगी अपने आप बजऽ लगल त माय कहलकी, "अहे बड़की, सुनहीं ने, सरंगिया बजब करऽ हउ । बुझा हउ बड़का आ रहलउ हे । ओकरो सिधवा लगा दहीं ।" सुनऽ ही, माय के बोलते-बोलते झुनकी अपन अंगना में ठाढ़ हला ।)    (सारथी॰12:17:28:2.2)
360    बटइदार (साँझ के महरानी थान में मिटिंग लगल । गाम के जेठ-रैयत, बटइदार आउ पट्टेदार सभे जुटलथिन हल - भागवत बाबू, तिरपित बाबू, रामशरण बाबू, एकादश बाबू, मनीजर साहेब, पटवारी जी, तोखी सिंह, दशरथ सिंह, कापो सिंह, किसुन महतो, रामस्वरूप पांडे, ओगैरह तीनो टोला के लोग ।)    (सारथी॰12:17:13:2.31)
361    बड़गर-बड़गर (~ गाछ) (पहाड़ के उँचगर जगह पर चढ़के तिलका तनि पाछू हिअइलक । जंगल के बड़गर-बड़गर गाछ में डूबल गाँव नञ् लखाल । ओकरा लगे लगल कि जइसे गाँव छूटल जा हे ।)    (सारथी॰12:17:7:3.9)
362    बतकुच्चह (दे॰ बतकुच्चन) (ऊ थकान अउ उदासी भूलि के चिलकन में ओझरा गेल । / 'बाऊ ! हमरा भइया मारलको ।' - 'नञ् बाऊ ! ई झुट्ठे कहऽ हो !' - 'चलहीं त मइया से पुछार करा दे हिअउ ।' - 'तोहीं ने पहिले ढकललहीं ?' - 'तों मुँहाँ दुसलहीं, तब ने ढकललिअउ ।' - 'ढकललहीं तब कुतवा पर नञ् टगि गेलिअइ ? काटि लेते हल तब ?' - 'कटलकउ तो नञ् ने ?' - 'अउ काटि लेते हल तब ?' - 'काटतउ हल तब ने मारतहीं हल ?'/ नरेन्दर के बतकुच्चह पर हँसी आ गेल ।)    (सारथी॰12:17:15:2.25)
363    बदे (हम बुतरुए से झुनकिया बाबा के बदे ढेर खिस्सा सुनइत आवऽ हली, बकि उनखर दर्शन के सौभाग्य प्राप्त भेल जब हम अपन माय के साथ, जे उनखर शिष्या हल, अयोध्या गेली ।; हमरा ढेर रात तक नींद न आल । हम झुनकी बाबा बदे सोचइत रहि गेली । हमर मन जिज्ञासा से भरि गेल हल, जेकर सही उत्तर सूझ न रहल हल ।)    (सारथी॰12:17:26:1.7, 27:2.31)
364    बभनचूड़ा (< बाभन + चूड़ा) (लौटती बेरा ऊ मोगलसराय में कहलथिन - 'किरण जी, हमर गोबरलिटिया झर गेलो, तों अपन बभनचूड़वा निकालहो ने ... ।' हम उनखर मुँहा हिअइते रह गेलूँ हल ।)    (सारथी॰12:17:34:2.37)
365    बरनल (= बर्नर, burner) (एन्ने लालटेन के बरनल में करासन चढ़ गेल हल । भभक-भभक के कभी तेज त कभी मद्धिम अन्हार आउ इंजोर में पटकम-पटकी । भभकते-भभकते लालटेन बुता गेल ।)    (सारथी॰12:17:21:2.34)
366    बलसुनरी (~ मट्टी) ("भागवत बाबू ! अपने गाम के जेठ-रैयत हथिन । सोचथिन कि एन.टी.पी.सी. चालू हो गेल । हठुआमनी दमगर-दमगर राकस नियन चिमनी से धुइयाँ निकसो लगल, बिजली तैयार होवो लगल - सौंसे खेत-पथार के ऊपर से मोटका-मोटका तार टंगना नियन टंगा गेल - चउगिरदा करका बादर छुट्टा साँढ़ नियन टहलो लगल - जउन खेत में मिरचाय, रेंड़ी, बैंगन उपजो हे, ऊ बलसुनरी मट्टी पर कोयला के करका पौडर बिछ जइतो । की करभो तखने ?" चुप्पी के वातावरण में अपन शंखनाद कइलका कापो सिंह ।)    (सारथी॰12:17:13:3.39)
367    बलेसर (= pressure) (दिन भर लुबुर-लुबुर बकड़ी नियर खइते रहऽ हइ । जाने दिन-रात में दस बेरी खा हइ कि बीस बेरी । ऊ अनाज खा हइ ? हमरा तो लगऽ हे अनजा के सूँघऽ हइ । तब देखऽ हीं सूतल-सूतल पेट बाढ़ि गेलइ । ई कि हिको तब चीनी के बेमारी । ई कि तब हाट बलेसर तब पाद बलेसर । कुल बलेसर ओकरे पर चढ़ले हइ ।")    (सारथी॰12:17:17:2.2, 3)
368    बहरभूँइ (= (विशेष रूप से औरत का) शौच के लिए बाहर जाना) (खा-पी के बाहरे बथान पर सुत गेल । अधरात के नीन टूटल । एन्ने-ओन्ने हिअइलक त देखऽ हे कि सामने वला घर के केबाड़ी खुलल हे । एकाध जन्नी के अनइ-जनइ भी देखलक । पहिले तो लगल कि बहरभूँइ के बात होत ।)    (सारथी॰12:17:9:3.5)
369    बान्हि (चुप्पी तोड़इत सोमरा कहलकइ - बाबू ! ... छौंड़ी बड़ा जोर से कुरोधि को बोललइ, "रे काना ! कुमर ठिल्ला ! ... देखें नै - सेहे सती अभी तक बियाह नै भेलउ । बुढ़खुट्टा तो हो गेलें ।" ... शनीचर कहलकइ - "के, शोधना के बेटिया ! ऊ चोन्हीं, झखुराही रे ! ओकरे नियर तोर मागु नै होतइ ? देखहीं ने, अइसन कटघुरनी मागु नानि को देबउ कि देखइ वाला देखते रहि जइतइ । कार कछौटी शामर बान्हि; देखे राही पादे सिपाही । बियहवा तो कहीं तब इहे अगहन में करि दिअउ ।"; लड़की देखो लगला । मिले तो जादातर काना  ले कानी । ई तो तइये हलइ मुदा ई बढ़िया कद-काठी-सोलिट देह वाली चाहऽ हलखिन से नै मिल रहल हल । आखिर उहे मिल गेल । तनी बेटवे नियर पतलडेर । बान्हि के कि कहना ? ... घोड़ कटार बान्हि । कार कसौटी पाथल सन । ओकरा में हीरा के चमक जइसे भीतर से फूल रहल हे ।)    (सारथी॰12:17:18:1.7, 2.14, 15)
370    बामा (= बायाँ) (बीझना बियाह के बात सुनके हरिया गेल आउ ठोर पर नाचइत मुस्की नुकावे ले मुँह बामा पट्टी घुमा लेलक ।)    (सारथी॰12:17:21:1.19)
371    बार (= बाल) (पड़िया के चेहरा पर खतरा से निपटे वला भाव चिपक गेल, साँस में अलगे धाह आउ आँख में खून के छिटका । छाती के दुन्नू फूल चट्टान के माफिक जम गेल हल । मरद के सीना पर बार त जन्नी के सीना पर चट्टान ।)    (सारथी॰12:17:23:3.33)
372    बिजनसिया (= business करने वाला; व्यापारी) ("बाकि आझ के दौर में एकर (खेत-पथार के) भेलू घट गेल हे, बाऊजी । एगो बिजनसिया तनी गो दोकान देके कोय भी किसान से बढ़ियाँ खा-पेन्ह रहल हे । आझ सबसे बड़का चीज पइसा हे । एकरे से तरक्की संभव हे । तोर विचार सड़ गेलो हे ।")    (सारथी॰12:17:14:1.20)
373    बिरनामा (= बिरना; प्रजनन के लिए छोड़ा गया भैंसा) (बाझो सिंह के हरवाहा लुझन अप्पन जिनगी खपा देलक ड्योढ़ी पर । एक रोज सानी लगइते नयका बिरनामा भैंसा दुन्नू टाँग के बीच सींग घुसा के अइसन पटका मारलक कि फेन ऊ नञ् उठल ।)    (सारथी॰12:17:20:1.32)
374    बिसित (पड़ोस के मोदखाना से आधा किलो मोटका चावल आउ पाव भर आलू आल । गोलहत उतरइत-उतरइत बुतरू-बानर पाँच तुरी भंसा हुलकि आल । हर बार - 'सीझऽ दे, खइहें' के भरोसा पर दुइयो भाय नाक में सीझइत भात के भाप भरि लउटि आवे आउ कठघोड़ा में बिसरि के बिसित हो जाय ।; कुछ औरत अपन आँख मुनले जोर-जोर से ताली बजा-बजा मगन गावइत दिख रहलन हल । कुछ एकदम लुज-लुज बूढ़ी बुतरू-सन चकित खिड़की के बाहर के नजारा देखे में बिसित हलन ।; कुछ औरत अपन आँख मुनले जोर-जोर से ताली बजा-बजा मगन गावइत दिख रहलन हल । कुछ एकदम लुज-लुज बूढ़ी बुतरू-सन चकित खिड़की के बाहर के नजारा देखे में बिसित हलन ।)    (सारथी॰12:17:16:1.31, 24:1.21)
375    बिसुरना (माय के गोदी से बच्ची सरकि के हिलइत-डुलइत डिब्बा में डगमगाइत खड़ी रहइ के चेष्टा करि रहल हल । अपन माय के घुटना थम्हले ऊ तुरी-तुरी लुढ़कि के गिर जा रहल हल । एक-दू तुरी ओकर थकल-चूरल माय ओकरा उठइलन, मुदा तेसर तुरी ऊ खिजलाके बेटी के पीठ पर एगो हौले धौल जमा देलन । बच्ची सहमल आउ एने-ओन्ने मासूम-सन निहारइत अपन होठ चुनियावइत सिकोड़के बिसुरे लगल ।)    (सारथी॰12:17:24:3.17)
376    बिहने (~ से संझउकी तक) (चद्दर नञ् रहे के चलते ऊ कत्तेक बार रूसल हल । गोरू बंधल के बंधले छोड़ दे हल । तहिया दीदी चरावे ले जा हल आउ बिहने से संझउकी तक जंगले में चरइते रह जा हल ।)    (सारथी॰12:17:7:1.38)
377    बीयन (= बिन्ना, पंखा) (इंतजार के घड़ी बीतल । सुनीता पहिले एक्के थरिया में गोलहत काढ़ि के बाँस के बीयन से सेरावऽ लगल । कुच्चा के कुद्दी दुइयो के हाथ में दे देलक ।)    (सारथी॰12:17:16:1.34)
378    बुझौअल (बीझना के घर-गिरहस्ती संभाले लेल पड़िया कनियाय बनके आ गेल । बीझना आउ पड़िया के बियाह में बाझो सिंह के बढ़-चढ़ के हिस्सा लेना सउँसे गाम में बुझौअल बनल हल ।)    (सारथी॰12:17:21:1.53)
379    बुट्टी (ऊ बच्ची के बुट्टी भर के मुट्ठी अपन हाथ में थामि रखलक हल आउ थोड़े झुकइत बच्ची के चेहरा से अपन मुँह सटा के हौले-हौले, आगू-पीछू झुकि-झुकि के बुजुर्ग दने इशारा करि के ओकर जुबान से बोलावे के जतन करि रहलन हल - बोल बुनियाँ ... नान्ना ! बोल ... नान्ना ! बुजुर्ग के चेहरा ममता के उजास फेंकइत खुशी से झलमल-झलमल करि रहल हल ।)    (सारथी॰12:17:25:1.20)
380    बुढ़खुट्टा (चुप्पी तोड़इत सोमरा कहलकइ - बाबू ! कल्ह गेलिअइ पोखरिया में नहाय ले । झिगुलिया नहा को पीड़िया पर पुतली बदलब करऽ हलइ, अनचोक्के हमर नजरिया ओने चल गेलइ । छौंड़ी बड़ा जोर से कुरोधि को बोललइ, "रे काना ! कुमर ठिल्ला ! एने की हुलकइ हें, लहँगा ले लुलके हें । देबउ अँखिये में टकुआ भोंकि । हमरा नजर लगावइ हें, जुअन पिट्टा ! तोरा जुआनी में आग धर दिअउ ! तोर सरधा में गरदा पोरि दिअउ । देखें नै - सेहे सती अभी तक बियाह नै भेलउ । बुढ़खुट्टा तो हो गेलें ।")    (सारथी॰12:17:17:3.49)
381    बुनी-पानी ("अगे मइया ! जोर से बुनी-पानी आवइत हइ बिलटुआ के बाबू ! उठऽ-उठऽ, अब इहाँ से डेरा खंभा कबाड़ऽ ।" अकबकाएल बोललक मेहरारू ।)    (सारथी॰12:17:5:1.42)
382    बूँट-खेसारी ("तोर मुँह काहे लटकल हो, कापो ... ?" / "मुँह लटकावे के तो बात हइये हइ, मनिज्जर साहेब । ई धरती हम्मर माय ... हमनी एकर बेटा ... ई माय हमरा से छिना जायत ... एकर धरती पर गेहूम के बाली, बूँट-खेसारी के हरियरी कइसे झूमत ... ई बाउग, ई मकई के पेड़ ... बुढ़ारियो में भुट्टा, मखाना आउ लावा कहाँ से चलतइ मनीजर साहेब ? एकलाश लाल नियन दू रूपिया में एगो भुट्टा खरीदवऽ की ?")    (सारथी॰12:17:13:3.1)
383    बैक-पैक (= backpack, rucksack; a bag with two shoulder straps which allow it to be carried on the back, used by hikers) (ऊ हिंदी चीनी युवती हमरा आगू में हल । ओकरा पास बस एगो बैक-पैक हल । वहमें ओकर कौची-कौची हल, भगवान जानथ, बकि हम ई जानऽ हली कि वहमाँ ओकर दू साँझ के खाना जरूर हे ।)    (सारथी॰12:17:30:2.27)
384    बैल-धुर (हप्ते दिन बाद बीझना के बोलाके बाझो सिंह कहलन, 'अरे बीझना ! एन्ने देख रहलिअउ हे, बड़ी मनबढ़ू होल जाहीं । खेत-खंधा पर ध्याने नञ्, बैल-धुर उपासले, एक ड्राम चाउर फटके ले हइ ऊहो तोर माय सास पुतोह के हाथ में दहिए जम रहलउ हे । हमरा ई सब करवे ले दोसर मजदूर रखहीं पड़त त शादी-बियाह, मरी-गमी आउ डेढ़ कट्ठा घेवारी ... । सबसे चोथू हमरे बूझऽ हीं ।' बीझना के लगल कि बाझो सिंह अपन उकात दिखा रहल हे ।)    (सारथी॰12:17:23:1.15)
385    बैल-धूर (बाझो सिंह के देहरी से जुड़ल रहइ लेल भी ई जरूरी हे । आखिर घटल-बढ़ल उनइस-बीस वहइँ से ने पूरा होवऽ हे । बीझना के काँधा पर भी पालो रखा गेल हल । समय से पहिले जुआन हो गेल । दिन भर के हरवाही बैल-धूर के सानी-पानी, मालिक के दियल डेढ़ कट्ठा घेरवारी सब ओकरे जिम्मे ।)    (सारथी॰12:17:20:3.26)
386    बोथा (दे॰ बोथ; बोत) (बरखा त करिया नाग नियन सरसरायल बढ़ल आवइत हल आउ अब त देह पर बुनी गिरे लगल हल । तनीए देर में आदमी भींज के बोथा हो जइतन ।)    (सारथी॰12:17:5:1.48)
387    बोथाना (= बोत/ बोथ होना) (तिलका बाऊ साथ रपेटले जा रहल हल, एकदम भाउठे-भाउठे । ई लेल कखनउँ सोता तो कखनउँ झार-झंखार आउ कखनउँ पहाड़ियो पर चढ़े पड़ऽ हल । कातिक महीना रहइ के चलते ठेहुना तक सीत से बोथा गेल हल ।)    (सारथी॰12:17:7:2.48)
388    बोहनी (ओकर हाथ ओइसइँ जेभी से बहरा गेल, जइसे तातल खिचड़ी छूके अंगुरी । सड़क के किनारे पसरल सामान पर ओकर नजर ठहरि गेल । ऊ मने मन बुदबुदा हे - 'सब कुछ त ओइसइँ धइल हे । एगो पैंट आउ एगो फराके त बिक पाल ... सबेरे-सबेरे के बोहनी । औने-पौने भाव लगा देलूँ ।')    (सारथी॰12:17:15:1.16)
389    भभकना (एन्ने लालटेन के बरनल में करासन चढ़ गेल हल । भभक-भभक के कभी तेज त कभी मद्धिम अन्हार आउ इंजोर में पटकम-पटकी । भभकते-भभकते लालटेन बुता गेल ।)    (सारथी॰12:17:21:2.34)
390    भर (~ थरिया; ~ छाती; ~ मुँह नञ् बोलना) (तिलका के आँख तर गाँव, गाँव के सिमाना आउ पहाड़ पर से गिरइत झरना अइते रहल । ओकरा लगे लगल, अगर झरना के पानी सोझिया के गाँव दने मोड़ दे तो खेती-पाती हो सकऽ हे । अब तो गरमियो में धान रोपा हे, गरमा धान । फेर भर थरिया भात । ई दोना भर से भारी । परदेस की खातिर ?; कापो बाबू के नजर दूर लहलहाइत धान के गहराइल आउ संस्कार बस शरम से झुकल बाली पर अँटक गेल । भर छाती के बाउग धान देखके नितरो-छितरो हो जा हल मन ।; अभी पड़िया के गोड़ के अलता मेटाल भी नञ् हल कि बीझना बिदके लगल । जनु ओकर कान में के कौन मंतर फूँक देलक हे कि पड़िया से भर मुँह बोले नञ् ।)    (सारथी॰12:17:9:3.28, 13:2.13, 21:2.5)
391    भाउठे-भाउठे (तिलका बाऊ साथ रपेटले जा रहल हल, एकदम भाउठे-भाउठे । ई लेल कखनउँ सोता तो कखनउँ झार-झंखार आउ कखनउँ पहाड़ियो पर चढ़े पड़ऽ हल ।)    (सारथी॰12:17:7:2.45)
392    भिजुर (दे॰ भिजुन) (गोपाल रपरपाल चल गेल माय भिजुर । एकलौता बेटा ... माय के बिगाड़ल बेटा ... ओइसे त सब्भे बेटा माय के दुलरूआ होवे हे ।)    (सारथी॰12:17:14:1.52)
393    भिड़कल (तिलका उठल आउ घर दने सोझिया गेल । केबाड़ी भिड़कल मिलल । घर हेलल । एकदम सुनहटा । अँगना आउ ओसरा दुन्नो जगह के खटिया खाली देखलक ।)    (सारथी॰12:17:9:3.9)
394    भुक्खल-पियासल (गोपाल के बरबादी के सातो अध्याय खतम हो गेल हल, गोपाल के माय के करेजा फट गेल हल, बाकि कापो चा के करेजा तो पहिलहीं फट चुकल हल ... अब की फटत ? कापो चा पत्थल हो गेला हल । चार दिन के बाद भुक्खल-पियासल गोपाल के माय के बलड-परेसर लो हो गेल आउ डॉक्टर आवे से पहिलहीं ऊ बेटा के ठमा चल गेली ।)    (सारथी॰12:17:14:3.23)
395    भुनभुनाना (समझइलक गोपाल जी के भासो । गोपाल जी के मिजाज सनसना गेल । भुनभुनइते घर पहुँचल - "ऐं बाऊजी, तोरा की मतलब हो ? सौंसे गाम-गिराम इलाका में खुशी के लहर उठ रहल हे, आउ एगो तों विरोध कर रहलहो हे । सभे हमर माथा खराब कइले हइ ।")    (सारथी॰12:17:14:1.6)
396    भुररना (सोमर कहलकइ, "... देखऽ हिअइ, अपना किसना के, साँझ-बिहान चूड़ा साथ भूँज के मिला के खा हइ, ऊपर से चाह पीयऽ हइ सुड़ु ! ... वइसइँ हमहूँ खाय ले चाहऽ हिअइ ।" शनीचर कहलकइ, "तों सबेरे किसान के काम करे ले जइभीं । दिन भर कोदार पारो, भूख लगतउ, अनाज तो अनाज, माटी समेत पेट में पच जइतउ । ... ऊ अर देश के दुश्मन हिकइ, अदना के कमाय-खाय वाला । जे दिन चलउ, अगिया पर भुरर के खा जो । ओकरा जइसन बनइ ले सोचवो नञ् कर ।"; अब करीब-करीब बदाम घूर के छितराल आग पर भुरर गेले हल । दुइयो खाय लगल चुपचाप ।)    (सारथी॰12:17:17:2.9, 3.37)
397    भूलल-भटकल (= भुलाल-भटकल; भूला-भटका) (एक तुरी फिन नरेन्दर बाजार के देखलक बगुला-सन लिलकल आँखि से । एक से एक बढ़ि के सजल-सजावल गड़कल दोकान । सामान के अम्बार लगल । मोट-मोट सेठ के हँसोतइ से फुरसत नञ् ... नोट पर नोट ... गड्डी पर गड्डी ... धन के बारिस । ओने स्वर्ग, एने नरक । अगल-बगल के दोकान में भूलल-भटकल गाहक । दोकान के रौनक गाहक !)    (सारथी॰12:17:15:1.31)
398    भेंभा (घुंघरैला केश गरदन पर झूलो हल ... भेंभा नियन । धोती-कुरता, गोड़ में जुत्ता ... एगो छाता आउ एगो करका बेग जरूरी । बेग भी कइसन ... बरसाती बेंग जइसन ।)    (सारथी॰12:17:34:1.38)
399    भेलू (= value) ("बाकि आझ के दौर में एकर (खेत-पथार के) भेलू घट गेल हे, बाऊजी । एगो बिजनसिया तनी गो दोकान देके कोय भी किसान से बढ़ियाँ खा-पेन्ह रहल हे । आझ सबसे बड़का चीज पइसा हे । एकरे से तरक्की संभव हे । तोर विचार सड़ गेलो हे ।")    (सारथी॰12:17:14:1.19)
400    भोंजल (हिसाब जोड़े-नारे में ~) (हिसाब जोड़े-नारे में मइया एकदमे भोंजल हे । ऊकी, तहिया फूफा के हाथ बाऊ रुपइया भेजइलका हल । महाजन आल आउ तीन-तेरह करके कुल्ले हथिया लेलक ।)    (सारथी॰12:17:8:1.36)
401    भोरगरे (भोरगरे जानवर खुट्टा से खुल गेल । सबके हाथ में तेल पिलावल लाठी, जेकरा में पत्तर ठोकल, गोवा लगल । गंगा के किछार पर भीड़ जमा होवऽ लगल ।)    (सारथी॰12:17:10:2.6)
402    भौंरी (" ... तूफान लगऽ हे हमर जिनगी के झंझरी नइया डुबाके छोड़त । हम कतनो जोर लगावऽ ही, लहर के थपेड़ हमरा भौंरी में घेरि के डुबा देवे चाहऽ हे । हम भीतरे-भीतर भौंरी में डुबइत अदमी के बेचैनी-सन अनुभव करऽ ही सुनीता !" नरेन्दर बोलि के मूड़ी गोति लेलक अउ दुन्नूँ हाथ से अपन माथा हँसोतऽ लगल ।)    (सारथी॰12:17:15:3.32, 33)
403    मँड़ारी (= श्मशान, मुर्दाघाट; सुनसान स्थान) (ई दुनो ओने निहोरा-पाती में लगल हल तब तक ओने ओकर मरीज दम तोड़ चुकलइ हल ।/  आखिर लहाश घर लाको सब विध-वेहवार करके मँड़रिया पर जला देलक । तेरह दिन में घरजाना करके पाक हो गेल ।)    (सारथी॰12:17:19:1.2)
404    मंझोलका (महुआ हइ अंगूरी ... ! मगर ओकर पानी उतरल कि गेन्हाय लगल आउ जानवर-धूर सूअर-मकार थोथुन मारइ लेल तैयार । एने ओकर पानी बन गेल शराब, जे देशी-विदेशी में मिलके चटकदार बोतल से लेके फीरीज तक बड़का, छोटका, मंझोलका सबके लार टपकावे ले तैयार ।)    (सारथी॰12:17:20:1.10)
405    मउगबेचवा (बीझना बेगर हुँकारी भरले खँचिया आउ हँसुआ लेके बधार देने सोझिया गेल । ओकर आँख तर चमारी के बेटा फुदना के मोबाइल नाचे लगल, 'गाना, फोटू, आउ वी.डी.ओ. ... मुन्नी बदनाम हुई डार्लिंग तेरे लिए ... मगर साला ऊ फुदना ! मोबाइल छुए में छुआइन हो जा हलइ ।' मन में छो-पाँच, 'बाझो सिंह से मोबाइल लेबइ त जाने कहाँ-कहाँ धासन गिरतइ । ई सब पड़िये खातिर लग्गी बझा रहल हे सरवा ... । हमरा मउगबेचवा समझ लेलके हे कीऽऽ ... !')    (सारथी॰12:17:23:1.7)
406    मखाना ("तोर मुँह काहे लटकल हो, कापो ... ?" / "मुँह लटकावे के तो बात हइये हइ, मनिज्जर साहेब । ई धरती हम्मर माय ... हमनी एकर बेटा ... ई माय हमरा से छिना जायत ... एकर धरती पर गेहूम के बाली, बूँट-खेसारी के हरियरी कइसे झूमत ... ई बाउग, ई मकई के पेड़ ... बुढ़ारियो में भुट्टा, मखाना आउ लावा कहाँ से चलतइ मनीजर साहेब ? एकलाश लाल नियन दू रूपिया में एगो भुट्टा खरीदवऽ की ?")    (सारथी॰12:17:13:3.3)
407    मटका (= मोटा खुरदुरा रेशमी कपड़ा) (हम्मर लोकनाथ बाबू के एन्ने चाल-ढाल, पहनावा-ओढ़ावा में बहुते बदलाव आ गेल ह । ... परसों ऊ मटका के कुरता, ननकिलाट के चूड़ीदार पइजामा पहिनले आउ ऊपर से बंडी डालले चाय दोकान पर पहुँचला ।)    (सारथी॰12:17:36:1.30)
408    मठभेर (हमर नजर बेचारगी के एगो सजीव मूर्ति पर टिकि गेल । ओकर हाथ में कार्ड के बंडल हल । ऊ एक्कक कार्ड सब मोसाफिर के आगू में डालि डिब्बा भर नाप गेलन । अइसन कार्ड आउ वितरक से पहिल मठभेर त हल नञ् ।)    (सारथी॰12:17:29:2.5)
409    मतिछिन (ओने यमुना सिंह मतिछिन नियन गामे-गाम भटकइत चलऽ हला । उनखर हरकत से घरइया सब परेशान हो गेला । ईहे क्रम में एक दिन यमुना सिंह नरहट गाँव पहुँच गेला । वहाँ के लोग-बाग उनखा पागल समझि के ढेला-ढक्कर करऽ लगला । उनखर माथा-ताथा फूट गेलन । गाँव वलन उनखा मार-पीट के गाँव से भगा देलक ।)    (सारथी॰12:17:27:3.27)
410    मनकमना (कोय कहि रहल हल, "छहाछित गहिलवा मइया आ गेलथिन । देखलहीं, मुँहाँ में जइसइँ दल देलकइ कि मनकमना पूरा हो गेलइ । भाय, देवी-देवता में भारी जश हइ ।"; एक मुट्ठी ओकर मेहरारू के देवइत कहलका, "सबेरे नहा-सोना के सबसे पहिले पाँच दाना दल दुन्नूँ खा ले । रोज बिना नागा के साथ सुतिहें । जब तक दल खतम नञ् हो जाय, कहइँ आन-जान बंद । जो, तोर मनकमना पूरा हो जइतउ ।")    (सारथी॰12:17:11:3.28, 45)
411    मनझान (अगल-बगल के दोकान में भूलल-भटकल गाहक । दोकान के रौनक गाहक ! उठती हाट के मानसिकता में नरेन्दर मनझान सोच रहल हल - 'अब समेट लेवे के चाही ।')    (सारथी॰12:17:15:1.33)
412    मनपसन्दी (सिपाही नरेन्दर के पैर से ढकेल दे हे । नरेन्दर सड़क पर खँचिया से गिरल कोंहड़ा सन ओघड़ा जा हे । सिपाही मनपसन्दी कपड़ा लेके चलि जा हे ।)    (सारथी॰12:17:16:3.11)
413    मनिज्जर (दे॰ मनीजर) ("तोर मुँह काहे लटकल हो, कापो ... ?" / "मुँह लटकावे के तो बात हइये हइ, मनिज्जर साहेब । ई धरती हम्मर माय ... हमनी एकर बेटा ... ई माय हमरा से छिना जायत ... एकर धरती पर गेहूम के बाली, बूँट-खेसारी के हरियरी कइसे झूमत ... ई बाउग, ई मकई के पेड़ ... बुढ़ारियो में भुट्टा, मखाना आउ लावा कहाँ से चलतइ मनीजर साहेब ? एकलाश लाल नियन दू रूपिया में एगो भुट्टा खरीदवऽ की ?")    (सारथी॰12:17:13:2.48)
414    ममराना (= ममोराना, मचुराना; ऐंठा जाना, सिलवट पड़ना) (माय अपन गेठरी में हमर सामान सरियावे ले माँगलक त हम कहली, 'हम अपन थैला अलगे ले जाम ।' हम जानऽ हली कि माय के गेठरी में हमर पैंट-शर्ट ममरा जात ।)    (सारथी॰12:17:26:1.20)
415    मरचाय (= मिरचाय, मिचाय; मिरची) (दू-चारि दाना दुन्नो खइलकइ - तातल लगल । फुकि-फुकि को । तब सोमरा कहलकइ - "बाबू, एकरा में मरचाय रहतइ हल तब उड़ि चलतइ हल ।"; शनिचर पुछलकइ, "की भेलउ रे ?" / "बाबू ! इ मरचाय नै, बिख हइ । तनी गो में कान झनझना गेलउ ।" सोमरा बोलल ।)    (सारथी॰12:17:17:3.6, 28)
416    मरना-हेराना (ई सब घर में मरे-हेराय के केऽ पूछे ... गाड़ी चल पड़ल अपन गति से । गेंठ कलउआ मधुरी चाल मगर बीझना के माय के एके चिन्ता । बीझना के बियाह हो जात तब गंगा नहा लेम ।)    (सारथी॰12:17:20:3.16)
417    मर-मजूरी (पहिले ठीकेदार गाँव-गाँव जाके आदमी तलासऽ हल । मुदा अब जंगल दने नञ् जा हे । अदंक भर गेल हे । बाहरी आदमी एकदम नञ् अइतो । गामे के आदमी पहमे समाद जइतो आउ काम पर जाय वलन सब झोंड़ के झोंड़ शहरे अइतो । समाद देवे वला आदमी के सब कुछ समदल रहऽ हे । मर-मजूरी के सब बात तय ।)    (सारथी॰12:17:9:1.23)
418    मर-मिठाय (तिलका शहर पहुँच गेल । चकाचक दर-दोकान । मर-मिठाय आउ रंगन-रंगन के चीज । बस खातिर गुमटी । पहिले माय साथ कत्तेक तुरिया आल हल ।)    (सारथी॰12:17:9:1.10)
419    मरहीना (दे॰ मरहिन्ना) (मरहीना काटे ले बीझना गोहाल से खचिया आउ हँसुआ लेके जइसहीं बहराल, बाझो सिंह हाँक देलन, 'ए बीझन ! सुन तो एन्ने ।' / 'आझ बीझना से बीझन, की बात हे !' ऊ आके सामने ठाढ़ हो गेल, ने राम ने सलाम !; बाझो सिंह के लगल कि अबरी निशाना ठीक बइठल हे । ऊ बोललन - 'एक आदमी से केतना काम उसरइतइ, दुन्नु सास पुतोह के कल भेज दिहें । आउ हाँ !  इमलिया तर वला खेत के सभे मरहीना काटके कल साँझ तक ले आना हउ । ओकरा में हर चढ़ावे के हइ ।')    (सारथी॰12:17:22:3.22, 23:1.30)
420    मरी-गमी (=मरनी-हरनी) (हप्ते दिन बाद बीझना के बोलाके बाझो सिंह कहलन, 'अरे बीझना ! एन्ने देख रहलिअउ हे, बड़ी मनबढ़ू होल जाहीं । खेत-खंधा पर ध्याने नञ्, बैल-धुर उपासले, एक ड्राम चाउर फटके ले हइ ऊहो तोर माय सास पुतोह के हाथ में दहिए जम रहलउ हे । हमरा ई सब करवे ले दोसर मजदूर रखहीं पड़त त शादी-बियाह, मरी-गमी आउ डेढ़ कट्ठा घेवारी ... । सबसे चोथू हमरे बूझऽ हीं ।' बीझना के लगल कि बाझो सिंह अपन उकात दिखा रहल हे ।)    (सारथी॰12:17:23:1.19)
421    मलकल (~ चलना) ('बस एक टप्पा आउ नुनु । तनि मलकले चल । एकदम नूर के दम जाय के चाही ।' । फेर तनि ठहर के, 'मिलतइ हो ... पूरी, जिलेबी आउ आलू बैगन के तरकरियो । भर दोना । हहर मत ।'; 'तनि मलकले चल । फेर हुआँ भी लमहर लइन लगावे पड़तउ । ढेरकुनी ने पहुँच जा हइ ।' बाऊ टिटकारी मारलन ।)    (सारथी॰12:17:7:1.1, 8:2.54)
422    मागु (= मौगी; औरत; पत्नी) (चुप्पी तोड़इत सोमरा कहलकइ - बाबू ! ... छौंड़ी बड़ा जोर से कुरोधि को बोललइ, "रे काना ! कुमर ठिल्ला ! ... देखें नै - सेहे सती अभी तक बियाह नै भेलउ । बुढ़खुट्टा तो हो गेलें ।" ... शनीचर कहलकइ - "के, शोधना के बेटिया ! ऊ चोन्हीं, झखुराही रे ! ओकरे नियर तोर मागु नै होतइ ? देखहीं ने, अइसन कटघुरनी मागु नानि को देबउ कि देखइ वाला देखते रहि जइतइ । कार कछौटी शामर बान्हि; देखे राही पादे सिपाही । बियहवा तो कहीं तब इहे अगहन में करि दिअउ ।")    (सारथी॰12:17:18:1.4, 5)
423    माथा-ताथा (ओने यमुना सिंह मतिछिन नियन गामे-गाम भटकइत चलऽ हला । उनखर हरकत से घरइया सब परेशान हो गेला । ईहे क्रम में एक दिन यमुना सिंह नरहट गाँव पहुँच गेला । वहाँ के लोग-बाग उनखा पागल समझि के ढेला-ढक्कर करऽ लगला । उनखर माथा-ताथा फूट गेलन । गाँव वलन उनखा मार-पीट के गाँव से भगा देलक ।)    (सारथी॰12:17:27:3.32)
424    माथे (नरेन्दर निराश जेभी में हाथ नाके दिन भर के बिकरी अंदाजऽ लगल - दस के दू गो नोट आउ कुछ सिक्का ... बस ... ईहे कुल तीस के माथे ।)    (सारथी॰12:17:15:1.10)
425    माने-मतलब (जगह-जगह पर चाह-पानी के दोकान भी खुल गेल हल । कज्जउ-कज्जउ तो होटलो खुल गेल। लैन होटल । चकाचक । ... बूढ़-पुरनियाँ के हाथ पर दू पइसा अइलो नञ् कि साँझे-बिहने चाह पीअइ ले हाजिर । बूढ़ आदमी चाह के सवाद के साथ-साथ बातचीत के माने-मतलब भी बूझे लगलन । अन्हार-पन्हार में चलइ वला खिस्सा-गलबात पर उनकर कान खड़क जा हल ।)    (सारथी॰12:17:8:3.54)
426    माय-बहीन (~ उकटना) (कापो चा त घरो से बहराय में तेरह तुरी सोचो हथ । / "की बाबा, फटफटिया चढ़भो ... ?" / कापो चा बिन देखले माय-बहीन उकटे लगो हला । कभी-कभार त एका अद्धा फेंक भी दे हला - लगो चाहे नञ् ।)    (सारथी॰12:17:13:1.13)
427    मास-मछली (रात सपना में भी हम झुनकिये बाबा के देखलूँ । ऊ हमरा से पूछ रहला हल, 'मास-मछली नञ् ने खाहीं ?' सपना में हम कान पकड़ लेली हल आउ जीभ काट लेली हल ।)    (सारथी॰12:17:27:2.39)
428    मिंझराना (= मिलना, मिल जाना, मिश्रित होना) (दिन भर चिल्लायत-चिल्लायत नरेन्द्र के कंठ सूख गेल । ऊ अपना के थकल-हारल बैल-सन बूझि रहल हल । अझका दिन भी अकारथ गेल । साँझ आल आउ रात में मिंझराके आउ सियाह हो गेल, जेकरा शहर के रोशनी धात्-धात् करि रहल हल ।)    (सारथी॰12:17:15:1.4)
429    मिरचाय (= मिरचाइ, मरचाय; मिरची) (शनिचर कहलकइ - "जो ने, करगे में मनोज सिंह वाला मरचइया फरि को लुथड़ी भेल हइ । अरिया तर छोड़के एक मुट्ठा घीचि लिहें । असली सीटिया मिरचाय हइ । तनी गो खइभीं, कान झनझना देतउ ।")    (सारथी॰12:17:17:3.11)
430    मुट्ठा (शनिचर कहलकइ - "जो ने, करगे में मनोज सिंह वाला मरचइया फरि को लुथड़ी भेल हइ । अरिया तर छोड़के एक मुट्ठा घीचि लिहें । असली सीटिया मिरचाय हइ । तनी गो खइभीं, कान झनझना देतउ ।")    (सारथी॰12:17:17:3.10)
431    मुनाना (= बन्द होना; बन्द करवाना) (चिमनी से निकसइत करका बादर घेर लेलक कापो चा के - करका नाग नियन । फाँय-फाँय ... ई हरियर नियन कउची निकस रहल हे ... एकर मुँह से अरे ... ई त जहर लगे हे ... नाग के जहर । कापो चा के देह थरथराय लगे हे ... आँख मुना जा हे ।)    (सारथी॰12:17:13:1.41)
432    मुसपैलटी (= म्युनिसिपैलिटी; municiplaity) ("लइकन के फिकिर हलइ बेदामी । हमनी के जाड़ा तो अइसहीं कट जा हे । बता तूहीं हमनी के भर पेट खाए-पहिने के मिलऽ कहाँ हे ? मुसपैलटी के दरमाहा त नाली के बाढ़ हे बेदामी - आयल आउ गेल । ओह ! अभी दारू रहतइ हल न ... त ... ।" चल्हवा कहलक ।)    (सारथी॰12:17:6:1.20)
433    मेल्हाना (केतना उस्सठ होवऽ हे महाजन । तनिक दाया-माया नञ् । धिरका-धिरका के पइसा वसूलतो । गारी-गलौज तो मानऽ ओकर बपौती हे । मन नञ् पारे कि हाथ से पइसा छीन ले । देबइ घरी मेल्हा-मेल्हा के बोलतो कि कइसउँ ले ले । फेर लेला पर तो जइसे हुँड़ार-सियार हो जइतो ।)    (सारथी॰12:17:8:1.46)
434    मोखना (1. दे॰ मखना; 2. (गूह आदि) मोखना) (सोमर कहलकइ, "तब कर दहीं काहे नै बाबू ?" शनीचर कहलकइ, "बियहवा करभीं तब सातो पहुरा बिक जइतउ । बड़ी खतगर सुगरी खोजके लइलिअउ हे । एकर माय बारह बच्चा बियावऽ हइ, एक बेरी में देखऽ हीं, पहिलठ में सात बच्चा बिअइलइ । सोचलिअइ हल - पाँचो के खस्सी खोला देबइ । दू गो सुगरी अगिला साल मोखि जइतइ । बस झरइत नै झरतइ । खसिया के बेचके अगिला साल तोर बियाह ।')    (सारथी॰12:17:18:1.18)
435    मोछक्कड़ (तभिये मोछक्कड़ सिपाही अपन महीना उगाहे आ गेल हे - "महीना दऽ !" / नरेन्दर मुँह ताकइत चुप हे । - "काहे रेऽ ? जल्दी कर कि दी डंडा ?" - "बिकरी न हे सिपाही जी ! पइसा होवत त पहुँचा देब ।")    (सारथी॰12:17:16:2.51)
436    मोछमुतवा (पड़िया तो घरे आके खटिया पर ढह गेल आउ भोकार पार के काने लगल । ऊ मने-मन बीझना आउ बाझो सिंह में फरक जोड़े लगल । बीझना ! हम्मर भतार ! ... मोछमुतवा के जनु के सहका देलकइ कि बियाह के बाद से नतीजा कर रहल हे । आउ बाझो सिंह ! ओकर आँख समांग बिला जाय निपुतरा के । आझ हमरा कोय करम के नञ् छोड़त हल ।)    (सारथी॰12:17:23:2.45)
437    मोदखाना (पड़ोस के मोदखाना से आधा किलो मोटका चावल आउ पाव भर आलू आल । गोलहत उतरइत-उतरइत बुतरू-बानर पाँच तुरी भंसा हुलकि आल । हर बार - 'सीझऽ दे, खइहें' के भरोसा पर दुइयो भाय नाक में सीझइत भात के भाप भरि लउटि आवे आउ कठघोड़ा में बिसरि के बिसित हो जाय ।)    (सारथी॰12:17:16:1.25)
438    रउद (= रउदा, रौदा) (कहियो सबेरे उठ जा हल त दलदल कँपइत पहाड़ के पुरवारी ठइयाँ चउरगर पत्थर पर बइठ के रउद खइते रहऽ हल । ओजा गाँव के अउरो ढेर सा बुतरू-बानर से लेके बड़गर आदमी तक रउद सेंके हे ।)    (सारथी॰12:17:7:1.15, 18)
439    रउदा (दे॰ रौदा) (बाऊ के टिटकारी सुनके तिलका तनि मनसूआ भरके चाल बढ़ा देलक । गोड़ त दनादन उठ रहल हल । रतगरे जगे पड़ल हल । नञ् तो ऊ रउदा उगला तक सुतले रहऽ हल ।)    (सारथी॰12:17:7:1.9)
440    रज-गज ("भैया लोग ! एन.टी.पी.सी. खुल रहलो हे । सरकार जमीन ले लेतो । ओकर अढ़ाइ गुना दाम देतो । सभे के रज-गज होतो ।" एकरा पर तोखी सिंह चउँकलथिन - "देखलहो नञ्, राजगीर में बारूद फैक्ट्री खुललइ । सिठौरा राजा हो गेलइ । जेकर बाप के घास गढ़ते-गढ़ते घट्टा पड़ गेलइ हल, ओकर जाल-जलमल फटफटिया चढ़ रहलो हे ।")    (सारथी॰12:17:13:2.40)
441    रजिन्नर (= राजेन्द्र) (ऊ हड़बड़ा गेलन आउ अपन पैर के पास रखल प्लास्टिक के झोला उठावइत, धूरी भरल चप्पल में अपन पाँव फँसा के अपन घरवली से कहलन - अरे, रजिन्नर नगर टीसन आ गेलउ, चल, जल्दी उतर ।)    (सारथी॰12:17:25:2.17)
442    रतगरे (बाऊ के टिटकारी सुनके तिलका तनि मनसूआ भरके चाल बढ़ा देलक । गोड़ त दनादन उठ रहल हल । रतगरे जगे पड़ल हल । नञ् तो ऊ रउदा उगला तक सुतले रहऽ हल ।)    (सारथी॰12:17:7:1.8)
443    रतचलवन (~ जानवर) (अब लाली धपे लगल हल । रतचलवन जानवर कोर पकड़ लेलक हल । खाली सियार, वनबिलाड़ या खिखिर धउगइत-भागइत एन्ने-ओन्ने झलक जा हल । सियार या वनबिलाड़ डगर काटलक त बाउ थुकथुका के आगू बढ़इत बुदबुदाय लगऽ हल - 'या जंगलिया माय, तनि सहाय रहिहऽ । एगो पिलुआ साथ हको । अइते पाठी चढ़इवन ।')    (सारथी॰12:17:7:3.1)
444    रसद-बुतात (साँझ के सब पतिपदा के दलान पर जमा होला । .. तय भेल कि पाँच अदमी आगू टरेन से जायत रसद-बुतात लेके आउ पाँच पांडव जानवर साथ गंगा हेलता ।)    (सारथी॰12:17:10:1.48)
445    राछसीनी (= रछसीनी; राक्षसी) (गंगा के दुन्नूँ किछार लबालब ! पाट फैलके एतबड़ गो हो गेल कि ऊ किछार तनियो नञ् जनाय ! गंगा के पानी सोता से बहइत खेत-खंधा में घुसऽ लगल । लहलहायत जिनोर, नरकटिया, चीना, कौनी के फसील गंगा के पानी अइसइँ निंगलऽ लगल जइसे भुक्खल राछसीनी टोनगर शिकार के ।)    (सारथी॰12:17:10:1.22)
446    रात-विरात (= रात-बेरात) (महुआ कत्तेक दिन से टपक रहल हे । ई समय में पूरा इलाका महमह करे लगऽ हे । महुआ के महक से मन भर जा हे आउ फेर पुरनका महुआ भी ताजा हो जाहे । नउका महुआ के महक से मन जब बउँखऽ हे त आदमी पुरनका महुआ निकाल के रात-विरात तक सिझइते रहऽ हे ।)    (सारथी॰12:17:9:2.36)
447    राय-छितिर (एक दन्ने जउन समाज में जात-पाँत, अगड़ा-पिछड़ा, हिन्दू-मुसलमान के झंझट अपन हाट लगइले हे, आपसी मतभेद के भाँग कुँइए में घोराल हे, एक-दोसर के टंगरी खींचे में हम डगरा के बैंगन हो रहलूँ हें, राय-छितिर हो रहलूँ हें, गुरुजी के गरहाजिरी अखरो हइ ।)    (सारथी॰12:17:34:2.47)
448    रोइयाँ (= रोआँ) (मन के पीड़ा आँख के लोर बनि गेल । ओकर लोराल आँखि तर दुन्नूँ नन्हकन के चेहरा घूमि गेल । ओकर करेजा खुंडी-खुंडी हो गेल । ऊ काँपि उठल । देह के रोइयाँ गनगना गेल - आज भी चूल्हा जरावे भर कमाय न भेल !)    (सारथी॰12:17:15:1.39)
449    लंगौटी (= लंगोटी) (तोर माय बच्चे में मर गेलउ । ... हम मन कड़र करि लेलों । - रे मन ! एक बेरी जेकर आगू लंगौटी खोललों, ऊ बेचारी चलि देलक भगवान घर । अब फेर दोसरा आगे लंगौटी खोलना मर्द के काम नै हिकइ । बेटा के कछौटा के पक्का होवे के चाही । दोसरा साथ जइबइ तब मरलो पर ओकर आत्मा कहँड़इत रहतइ ।)    (सारथी॰12:17:17:2.41, 43)
450    लखाना (= लक्षण दिखना, अनुमान होना) (पहाड़ के उँचगर जगह पर चढ़के तिलका तनि पाछू हिअइलक । जंगल के बड़गर-बड़गर गाछ में डूबल गाँव नञ् लखाल । ओकरा लगे लगल कि जइसे गाँव छूटल जा हे ।)    (सारथी॰12:17:7:3.10)
451    लगनगर (शनीचर पुतहू के मरला दिन से बड़ी दुखी रहो लगला । उनकर कहना - ऊ नड़ी लगनगर हल । हुकुम के ताले हाजिर रहइ हल । बड़ी सेवा करइ हल ।)    (सारथी॰12:17:19:1.5)
452    लगू (शनीचर पुछलकइ - "मोटरिया में की हिकउ ?"/ सोमरा बोलल, "चिनियाबेदाम ।"/ ... सोमरा कहलकइ, "हाँ बाबू ! सुधीर सिंह कहलकइ, उखाड़ दे सोमर । उखाड़ देलिअइ । पाँच सेर लगू मजूरी में देलकइ आर लोढ़ लेलिअइ । अब जा हियो बनावे ले । की बनइयो ? गोलहत्थे बना दियो बाबू ?")    (सारथी॰12:17:17:1.24)
453    लग्गी (~ बझाना) (बीझना बेगर हुँकारी भरले खँचिया आउ हँसुआ लेके बधार देने सोझिया गेल । ओकर आँख तर चमारी के बेटा फुदना के मोबाइल नाचे लगल, 'गाना, फोटू, आउ वी.डी.ओ. ... मुन्नी बदनाम हुई डार्लिंग तेरे लिए ... मगर साला ऊ फुदना ! मोबाइल छुए में छुआइन हो जा हलइ ।' मन में छो-पाँच, 'बाझो सिंह से मोबाइल लेबइ त जाने कहाँ-कहाँ धासन गिरतइ । ई सब पड़िये खातिर लग्गी बझा रहल हे सरवा ... । हमरा मउगबेचवा समझ लेलके हे कीऽऽ ... !')    (सारथी॰12:17:23:1.6)
454    लम्बोतरा (धसल गाल, लम्बोतरा चेहरा, झमराल लगि रहल हल । ऊ अपन गोदी में लगभग एकाध साल के दुब्बर-पातर बेटी सम्हारले हल ।)    (सारथी॰12:17:24:2.3)
455    लवरना (तनीए देर पहिले अइसन भीड़ हल कि साँस लेवे में दिक्कत होइत हल । आउ ऊ भीड़ तीन बजे दिन से हल । आउ अब आस छोड़ के गोल के गोल लवर रहल हल लोग । राजा जी के आवे ल हलइन ।)    (सारथी॰12:17:5:1.12)
456    लस्टम-पस्टम (बीझना के घाव भी अभी हरियरे । ऊ टेवानले हल कि बाझो सिंह के ड्योढ़ी पर दुन्नू के लस्टम-पस्टम करते देख लूँ, ओजय दुन्नू के कुट्टी-कुट्टी काटके जमुई जंगल में पाटी जैन कर लेम । बाझो सिंह के लठैत आउ गुंडा कि थाना पुलिस से भी निपटे ले एक्के उपाय - लाल झंडा जिन्दाबाद !)    (सारथी॰12:17:22:1.49)
457    लहराना (घूर ~) (शनीचर घूर लहराके ताप रहल हल, साथे सोच रहल हे, "साँझ पड़लइ, सोमर कहाँ अँटक गेलइ ?")    (सारथी॰12:17:17:1.5)
458    लहाश (= लहास, लाश) (ई दुनो ओने निहोरा-पाती में लगल हल तब तक ओने ओकर मरीज दम तोड़ चुकलइ हल ।/  आखिर लहाश घर लाको सब विध-वेहवार करके मँड़रिया पर जला देलक । तेरह दिन में घरजाना करके पाक हो गेल ।)    (सारथी॰12:17:19:1.1)
459    लिलकल (एक तुरी फिन नरेन्दर बाजार के देखलक बगुला-सन लिलकल आँखि से । एक से एक बढ़ि के सजल-सजावल गड़कल दोकान । सामान के अम्बार लगल ।)    (सारथी॰12:17:15:1.26)
460    लुथड़ी (शनिचर कहलकइ - "जो ने, करगे में मनोज सिंह वाला मरचइया फरि को लुथड़ी भेल हइ । अरिया तर छोड़के एक मुट्ठा घीचि लिहें । असली सीटिया मिरचाय हइ । तनी गो खइभीं, कान झनझना देतउ ।")    (सारथी॰12:17:17:3.9)
461    लुबुर-लुबुर ("आर किसना के बात करऽ हीं ? ऊ अर आदमी हिकइ रे ... हे भगवान हो ! दिन भर लुबुर-लुबुर बकड़ी नियर खइते रहऽ हइ । जाने दिन-रात में दस बेरी खा हइ कि बीस बेरी । ऊ अनाज खा हइ ? हमरा तो लगऽ हे अनजा के सूँघऽ हइ ।")    (सारथी॰12:17